---
title: Lempeyden kulttuuri
url: orgiat/kulttuuri/
order: 400
keywords:
  - avoimuus
  - bdsm
  - ekologisuus
  - homofobia
  - jakaminen
  - lempeys
  - läheisyys
  - parisuhde
  - päihteet
  - päihteettömyys
  - seksuaalinen suuntautuminen
  - seurustelu
  - sukupuoli
  - syrjintä
  - transfobia
  - vegaanisuus
  - vanilja
description: |
  Tällä sivulla pohdimme illanviettojemme suhdetta seksuaalisuuden eri muotoihin ja sen ilmaisemisen alakulttuureihin.
  Kerromme arvoistamme sekä siitä, mitä emme ole.

abstract: |
  *Rakastajien killassa* pidämme kaikkea konsensuaalista ja vastuullista seksiä ihmisten välillä erittäin myönteisenä asiana.
  *Lempeissä orgioissa* lähestymme seksiä lempeydestä ja rakkaudellisuudesta käsin.
  Illanviettojemme ei ole tarkoitus olla kaikkea kaikille.
  Tällä sivulla pohdimme illanviettojemme suhdetta seksuaalisuuden eri muotoihin ja sen ilmaisemisen alakulttuureihin.
  Kerromme arvoistamme sekä siitä, mitä emme ole.

...

# Lempeys

Lempeys on toisistamme välittämistä.
Emme ole toisillemme “pelkkää lihaa, joka kivasti stimuloi toista lihaa.”
Meidän ei tarvitse käydä treffeillä ja taluttaa toisiamme alttarille voidaksemme rakastaa toisiamme.
Välitämme toistemme tunteista ja toiveista, ja olemme toisillemme läsnä silloinkin, kun jännittää tai tuntuu muuten vaikealta.

# Jakaminen

Rohkaisemme orgioissa kaikkia rakastelemaan yhdessä.
Haluamme luoda intiimin yhteisen tilan.

Otamme toisemme mukaan leikkeihimme.
Se ei tarkoita, että kaikkien kanssa on pakko olla seksiä.
Mutta se tarkoittaa eristäytymisestä pidättäytymistä.
Jos ehdottomasti haluamme rakastella juuri tietyn ihmisen kanssa ilman ulkopuolisia, voimme tehdä sen orgioiden jälkeen.

# Avoimuus

Puhumme avoimesti ja rehellisesti.
Kerromme mistä pidämme, mistä emme, mihin haluamme osallistua ja mihin emme.
Emme pyri miellyttämään toisia oman hyvinvointimme ja turvallisuutemme kustannuksella.
Puhumme seksitaudeista suoraan.

# Sukupuoli ja seksuaalinen suuntautuminen

Sukupuoli on meille vain yksi ihmisen piirre, seksuaalinen suuntautuminen taas vain yksi kiinnostuksiamme kuvaava ominaisuus muiden joukossa.
Osalle meistä nämä ovat merkityksellisiä käsitteitä, toisille eivät.

Meille yhteisönä on samantekevää, viehättyykö joku ihmisistä, joilla on kiharat hiukset, vai ihmisistä, joilla on rinnat.

# Läheisyys

Epäseksuaalista läheisyyttä voi jakaa niidenkin kanssa, joita ei halua panna.
Halaamme ja silitämme toisiamme mielellämme.
Homo- ja transfobia tai mikään muukaan syrjintä eivät kuulu orgioihin.

# Päihteet

Lempeät orgiat ovat päihteettömiä.
Tämä tarkoittaa, että kaikki muut päihteet kuin tee, kaakao ja kahvi ovat kiellettyjä.
Kielto koskee sekä päihteiden nauttimista että niiden vaikutuksen alaisena olemista.

Haluamme kohdata toisemme välittömästi itseistämme käsin, eikä keinotekoinen kemiallinen tajunnantilan muuntaminen sovi näihin kohtaamisiin.

# Seksibileet

Tietyssä mielessä Lempeitä orgioita voi pitää seksibileinä.
Samalla tavalla orgiat voi kuitenkin nähdä pelkästään tietoisen seksuaalisen ilmaisun harjoittelun viikonloppukurssina.

Lempeät orgiat syntyivät tarpeesta löytää vaihtoehtoja tarjolla olleille seksimyönteisille tapahtumille.
Se, etteivät Lempeät orgiat ole disko, klubi-ilta, performanssi tai pelkästään avoin tila vapaalle sekstailulle, on meiltä hyvin tietoinen valinta.

# Vegaanisuus ja ekologisuus

Rakkaus on paitsi nautinto myös maailmanparannusta.
Illanviettojemme ruokatarjoilu on eettisistä ja ekologisista syistä kokonaan vegaanista, ja pääosin luomutuotettua.
Tämä sopii hyvin yhteen sen sääntömme kanssa, joka kieltää toisten vahingoittamisen.

# Vanilja

Synteettisellä vanilliinilla maustettu valkoinen sokeri (jota vaniljajäätelöksi kutsutaan) maistuu mielikuvituksettomalta ja keinotekoiselta.
Tätä monet tarkoittavat termillä vanilja seksistä puhuessaan.

Se, joka on puraissut, tai edes haistanut kokonaista *Vanilla planifolian* hedelmää, tietää mitä tarkoitamme vaniljaseksin lempeällä kesyttömyydellä.

# Neotantra ja tietoinen seksuaalisuus

Neotantra on elämänfilosofia ja menetelmä, joka pohjautuu klassisen intialaisen tantran länsimaiseen tulkintaan.
Lempeissä orgioissa tehtävät harjoitukset pohjaavat vahvasti moderniin länsimaiseen tantraopetukseen.
Vältämme kuitenkin tantra- ja neotantra-termien käyttöä tällä sivustolla, sillä nämä käsitteet herättävät ihmisissä mahdollisesti hyvin erilaisia ja harhaanjohtavia assosiaatioita.

Tietoinen seksuaalisuus on seksuaalisuuden tutkimista useilla eri tasoilla, joita voivat olla vaikkapa fyysinen, mentaalinen, emotionaalinen ja henkinen taso.
Mielen keskittyessä läsnäolevaan hetkeen, kokemus syvenee.
Kun rakastelusta tulee meditaatiota, avaudumme itsellemme ja toisillemme paljon syvemmin kuin on muuten mahdollista.

Mitä ikinä läsnäolosta seuraakin – ekstaattista nautintoa, sydäntä repivää kipua tai seesteistä yhteensulautumista – on se kaikki yhtä tervetullutta, ja yhtä kiinnostava askel omaan itseen tutustumisen polulla.

Orgioissa monet haluavat leikkiä tuntikausia.
Silloin on hyvä huomioida, että raju seksi voi vahingoittaa limakalvoja.
Ejakuloiminen taas saattaa heikentää erektiota ja rajoittaa haluja ja mahdollisuuksia leikkimiseen.
Rakastellessa liikkeiden hidastaminen saattaa monen oletusten vastaisesti voimistaa nautintoa.
Rohkaisemme ihmisiä laajentamaan huomiotaan pelkistä genitaaleista koko kehoon.
Henkilökohtaisesta henkisestä harjoituksesta on suuresti hyötyä tässä.
 
# BDSM

BDSM on monille portti tietoiseen läsnäoloon, toisille se on terapiaa.
Tiedostamme nämä BDSM:n vahvuudet, ja joillekin meistä BDSM on harrastus tai intohimo.
Lempeissä orgioissa haluamme tutkia tietoiseen läsnäoloon pääsemistä ilman kipua tai roolileikkejä.

BDSM-leikkeihin kuuluu usein tarkka ja pysyvä leikin sisäisistä säännöistä sopiminen.
Samalla päätetään, ketkä osallistuvat leikkiin.
Tämä on välttämätöntä turvallisuuden takaamiseksi leikiteltäessä kivulla tai valtadynamiikoilla.

Lempeissä orgioissa haluamme pitää koko ryhmän mahdollisimman yhtenäisenä.
Leikkien muodon ja osallistujien tiukka rajaaminen kuitenkin rikkoo tätä yhtenäisyyttä, kun osa porukasta muodostaa tiiviin muut poissulkevan kuplan.
Tällaisilla leikeillä on myös taipumus kerätä ympärilleen yleisöä, joka osallistumismahdollisuuden puuttuessa passiivisesti seuraa tapahtumia.

Osa BDSM-leikeistä on luonteeltaan esittäviä ja niihin kuuluu selkeä roolitus.
Tämä on melko vastakkaista autenttisen itseilmaisun tutkimiselle.

Joissakin seksibileissä on sääntö, jonka mukaan leikkiin liittyminen edellyttää kaikkien leikkiin osallistuvien hyväksynnän.
Tällaista sääntöä ei Lempeissä orgioissa ole, vaan konsensuaalisuudesta neuvotellaan aina kahden henkilön välillä.
Pyrimme siihen, että leikit ovat dynaamisia, ja että ihmiset voivat intuitiivisesti itseään kuunnellen vaihtaa leikistä toiseen.

Monille satuttamisen, vallankäytön tai muutoin hurjien leikkien todistaminen ei ole turvallista.
Joillakin osallistujilla voi olla traumoja, jotka saattavat aktivoitua vaikkapa samassa tilassa tapahtuvasta läimimisestä, kuristamisesta tai alistamisesta.

BDSM:ään liittyy myös paljon alakulttuurin sisäistä sanastoa, joka ei kaikille ole tuttua.
Tällaista ovat esimerkiksi liikennevalovärikodit.

Näistä syistä johtuen emme leiki Lempeissä orgioissa leikkejä, joissa kipu tai valtadynamiikat ovat olennaisessa osassa.
BDSM-leikeille sopivia tiloja ja tapahtumia on onneksi kuitenkin runsaasti.

# Seurustelu

Lempeisiin orgioihin voi osallistua suhdetilanteesta ja -mallista riippumatta.
Olemme kuitenkin kriittisiä sekä omistushalua että suhdesopimusten rikkomista kohtaan.
Jos olet suhteessa, johon liittyy kumppanisi kanssa tehtyjä (tai selkeästi oletettuja) sopimuksia, noudatathan näitä sopimuksia tai keskustelet niiden muuttamisesta.

Voit osallistua Lempeisiin orgioihin yhdessä kumppanisi tai muun avecin kanssa.
Katso lisätietoa aveccien kanssa osallistumisesta [täältä][avecit].

[avecit]: ../avecit/
