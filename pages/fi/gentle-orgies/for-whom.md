---
title: Kenelle orgiat sopivat?
url: orgiat/kenelle/
order: 200
keywords:
  - kohderyhmä
  - panseksuaalisuus
  - seksuaalinen suuntautuminen
  - sukupuoli
description: |
  Lempeiden orgiooiden vieraat ovat monenkirjavia – taustaltaan, iältään, seksuaaliselta kokeneisuudeltaan, libidoltaan, suhde- ja perhemalleiltaan, sukupuoli-identiteeteiltään, elämäntavoiltaan, yhteiskunnalliselta asemaltaan ja taloudelliselta tilanteeltaan.

abstract: |
  Lempeiden orgiooiden vieraat ovat monenkirjavia – taustaltaan, iältään, seksuaaliselta kokeneisuudeltaan, libidoltaan, suhde- ja perhemalleiltaan, sukupuoli-identiteeteiltään, elämäntavoiltaan, yhteiskunnalliselta asemaltaan ja taloudelliselta tilanteeltaan – vain joitakin ominaisuuksia mainitaksemme.
  Tämä moninaisuus on mielestämme erittäin suuri rikkaus.
  Lempeät orgiat ovat poikkeuksellinen mahdollisuus kohdata hyvinkin erilaisia ihmisiä hyväksyen, syvästi ja rakastaen.
...

# Kenelle Lempeät orgiat sopivat?

Jos rakastat syleilyjä ja seksuaalista kosketusta, jos haluat tutustua yhdessä toisten kanssa syvästi ja intensiivisesti omaasi ja toisten nautintoon, seksuaalisuuden voimaan sekä itseesi seksuaalisena olentona, jos haluat oppia olemaan tietoisemmin läsnä rakastellessasi, jos seksi on sinulle henkinen, emotionaalinen ja kehollinen yhteyden kokemus, saatat löytää Lempeistä orgioista maanpäällisen paratiisin.

Haluamme päästää uudet ihmiset lähellemme – niin kehollisesti kuin emotionaalisestikin.
Emme halua seksiä toisten kanssa vain saadaksemme fyysistä nautintoa, vaan myös kokeaksemme syvää yhteenkuuluvuutta heidän kanssaan.

Haluamme oppia olemaan omia itsejämme toistemme edessä silloinkin, kun se tuntuu vaikealta.
Haluamme näyttää kehomme, tunteemme, haavoittuvuutemme ja epävarmuutemme; ja haluamme tulla nähdyiksi, hyväksytyiksi ja rakastetuiksi.

Lempeät orgiat ovat ehtymätön autuuden lähde niille, jotka haluaisivat rakastella kaikki elämänsä yöt ja päivät – niille, jotka kaiken aikaa kuulevat rakkauden kutsun kehossaan, vaikka vain hiljaisena jossakin taustalla.

Mutta yhtä lailla Lempeät orgiat sopivat hyvin myös heille, jotka muistavat seksuaalisuutensa vain kerran kuussa ja tahtoisivat niinä hetkinä jonkun lähelleen.
Monille on hyvin vapauttavaa saada rakastella sitoumuksitta ja velvoitteitta – saada painaa rakastetut hetkeksi rintaansa vasten, levittää sitten siipensä ja lentää omille teilleen.

Suurin osa Lempeiden orgioiden osallistujista identifioituu panseksuaaleiksi.
Se ei tarkoita, etteivät muulla tavoin suuntautuneet olisi tervetulleita orgioihin.
Panseksuaalien suuri määrä kuitenkin vaikuttaa orgioidemme luonteeseen.
Kaikkiruokaisimpien osallistujien on luonnollisesti myös helpoin löytää kiinnostavia rakastelukumppaneita itselleen.

Rohkaisemme ja tuemme kaikkia halujensa ja rajojensa tunnistamisessa ja ilmaisemisessa.
Ujous ja jännitys yleensä sulavat pois toisiin tutustumisen ja tekemiemme yhteisten harjoitusten myötä.
Leikkiin liittyminen vaatii silti rohkeutta lähestyä toisia, rohkeutta kertoa heille selkeästi omista rajoista, rohkeutta kohdata toisten tunteet sekä olla paljaana ja alttiina myös torjutuksi tulemiselle.
Orgioissa tarvitaan myös herkkyyttä kuunnella toisten rajoja silloin, kun heidän on vaikea niitä itse tunnistaa tai ilmaista.

Niin järjestäjät kuin osallistujatkin olemme orgioissa tutustumassa itseemme ja toisiimme.
Emme ole koskaan valmiita, vaan ainaisella kasvun, erehtymisen ja löytämisen polulla.
Otamme vastuun itsestämme, omista tunteistamme, omasta toiminnastamme sekä toisten rajojen kunnioittamisesta.
Tiedostamme oman ainutlaatuisuutemme ja hyväksymme erilaisuuden muissa.

# Keille Lempeät orgiat eivät sovi?

Jos ajatus uusien ihmisten rakastavista ja halukkaista hyväilyistä tuntuu sinusta enemmänkin pelottavalta kuin kiihottavalta tai jos seksi on sinulle enemmän mekaaninen toimitus kuin pyhä kohtaaminen, eivät orgiamme luultavasti ole sitä, mitä haluat. Kiitos, että tunnistat omat rajasi ja huolehdit niistä.

Moni fantasioi orgioista, ja jotkut kiinnostus ja uteliaisuus vievät orgioihin asti kokeilemaan.
On kuitenkin hyvä tutkia omia fantasioitaan ja miettiä, millaiset orgiat parhaiten vastaisivat omiin tarpeisiin.

Lempeät orgiat ovat hyvin intensiiviset.
Joka puolella on alastomia ihmisiä, rakastelua, nautinnon ääniä, lemmennesteiden tuoksua.
Joissakin toisten rakastelun näkeminen herättää häpeää tai riittämättömyyden tunteita, joita he eivät osaa tai tahdo käsitellä.

Orgioissa leikit ovat usein dynaamisia: katsojat ja leikkitoverit vaihtuvat.
Jotkut eivät halua antautua rakasteluun, jossa sosiaalinen konteksti on jatkuvassa muutoksessa.
He haluavat voida tietää selkeästi, ketkä koskettavat heidän kumppaneitaan tai leikkivät heidän lähellään.
Lempeissä orgioissa saa ja kuuluu aina asettaa rajat sille, kuka saa koskettaa itseä.
Mutta toisten leikkimistä ei saa rajoittaa, eikä toisia saa koettaa eristää muusta ryhmästä.

Lempeisiin orgioihin ei kannata osallistua, jos on valmiiksi epävarma siitä, haluaako rakastella uusien ihmisten kanssa.
Toisten ja heidän leikkiensä katsominen on orgioissamme erittäin tervetullutta.
Jos toiset kuitenkin kokevat sinut sivulliseksi tarkkailijaksi, voi heille tulla siitä epämukava ja turvaton olo.

Me voimme tarjota lempeän oppimisympäristön mitä avoimeen ja tietoiseen seksuaalisuuteen tulee, mutta emme voi opettaa ihmisille sosiaalisia taitoja.
Toisten kehonkielen lukeminen ja heidän rajojensa seuraaminen ovat asioita, joissa voi aina kehittyä.
Yksi viikonloppu on kuitenkin liian lyhyt aika opiskelulle, jos nämä taidot eivät ole valmiiksi vahvat.

# Onko orgioissa minua haluttavia ihmisiä?

Teemme voitavamme, mutta emme voi taata sitä.
Herkkyys on voimaa, ja se tekee ihmisistä kuumia.
Ihmisten mieltymykset seksikumppanien suhteen eivät aina osu yksiin.
Orgiat voivat silti olla kaunis ja ikimuistoinen kokemus, jos voit halata ja silitellä heitäkin, joiden kanssa rakasteluhalut eivät kohtaa.

Sukupuoli ei ole meille olennainen ominaisuus ihmisissä.
Pyrimme kuitenkin tasaamaan eri sukuelimiä kantavien ihmisten määrää orgioissamme.
Kokemuksemme mukaan tämä tasapaino edistää orgioiden rentoutta ja moninaisuutta.
Se myös lisää joidenkuiden turvallisuudentunnetta.

Järjestäjinä pyrimme lisäämään rakastelukumppanien löytymisen todennäköisyyttä huomioimalla osallistujien seksuaaliset suuntautumiset ja niiden yhteensopivuuden.
Jos et kuitenkaan pidä edes epäseksuaalista fyysistä läheisyyttä miellyttävänä kaikenlaisia sukupuolia olevien ihmisten kanssa tai koet vaikkapa homofobiaa, Lempeät orgiat eivät ole sinua varten.

Jotkut tarvitsevat syvän keskusteluyhteyden uuden ihmisen kanssa, ennen kuin voivat kokea tämän seksuaalisesti kiinnostavaksi.
Lempeissä orgioissa tällaisten ihmisten voi olla vaikeaa löytää leikkiseuraa ennen kuin ilta on jo pitkällä.
