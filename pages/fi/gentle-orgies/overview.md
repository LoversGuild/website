---
title: Johdatus Lempeisiin orgioihin
url: orgiat/johdanto/
order: 100
description: |
  *Lempeät orgiat* ovat rakkaudellisia tietoisen seksuaalisen ilmaisun illanviettoja.
  Ne tarjoavat mahdollisuuden avoimelle seksuaaliselle ilmaisulle turvallisessa tilassa yhdessä toisten kanssa.
abstract: |
  *Lempeät orgiat* ovat rakkaudellisia tietoisen seksuaalisen ilmaisun illanviettoja.
  Ne tarjoavat mahdollisuuden avoimelle seksuaaliselle ilmaisulle turvallisessa tilassa yhdessä toisten kanssa.
...

# Avoimet sylit, avoimet sydämet

Meille seksi on rakkauden kehollista ilmaisemista.
Se on ihmeellinen lahja elämältä meille ihmisille: lumoavan kaunis; joskus pelottavankin voimakas.
Emme halua hävetä tai kätkeä tuota lahjaa, vaan iloita siitä täydestä sydämestämme.

Lempeissä orgioissa meillä on mahdollisuus läheisyyteen ja rakasteluun jaetussa tilassa yhdessä toisten osallistujien kanssa.
Vapaan leikin ja ohjattujen harjoitusten avulla syvennymme omaan keholliseen ja henkiseen kokemukseemme seksistä.
Voimme jakaa toistemme kanssa puhtaan viattoman halumme, kauniit alastomat kehomme, kesyttömän leikkisyytemme, iloiset ja kipeät tunteemme sekä omat tapamme rakastella.
Tervetullutta on kaikki tietoinen ja lempeä seksuaalinen ilmaisu, joka tapahtuu siihen osallistuvien täydellisessä yksimielisyydessä ja yhteisymmärryksessä.
Villeimmissäkin leikeissä voimme aina katsoa toisiamme silmiin, ja nähdä niistä himon lisäksi rakkauden ja välittämisen.

Kaikki leikkiminen ja ohjelmaan osallistuminen Lempeissä orgioissa on täysin vapaaehtoista.

/Rakkaudella/ emme tarkoita rakastumista tai kiintymystä ihmisten välillä.
Meille rakkaus on täydellisen hyväksynnän tila sekä tunne siitä, että olemme toinen toisillemme merkityksellisiä kohtaamisemme hetkellä.

Kasassa rakastelemisen lisäksi orgioissamme ihaillaan toisten leikkejä sekä tehdään sitä, mitä illanvietoissa yleensäkin: syödään, jutellaan ja juodaan teetä.
Orgiat ovat päihteettömiä.

# Itsetuntemuksen syventäminen

*Lempeät orgiat* ovat yhtä aikaa sekä matka itseen että yhteyteen toisten kanssa.
Tutustuessamme toisiimme, tutustumme samalla syvästi itseemme: vuorovaikutustapoihimme, haluihimme ja epävarmuuksiimme.

Kykymme nauttia seksistä riippuu paljolti siitä, miten auki ja vastaanottavia olemme.
Tämä koskee yhtä lailla kehoamme kuin mieltämme.
Hyväksyvän tietoisen läsnäolon avulla voimme kehittää herkkyyttämme sekä kykyämme antautua nautinnolle.

Orgioiden alkupuolella teemme ohjattuja harjoituksia, jotka ovat kehollisia ja meditatiivisia kohtaamisia itsemme ja toistemme kanssa.
Harjoituksissa tutkimme ja ilmaisemme omia rajojamme, tunteitamme, halujamme ja pelkojamme, haastamme itseämme kohtaamaan kipupisteitämme, iloitsemme yhteydestä toisten kanssa ja avaamme kehoamme rakastelua varten.
Usein käyttämiämme harjoitusmenetelmiä ovat hengitys, ääni, liike, kosketus, puhuminen, hiljaisuus, tanssi ja nautinto.

Toivomme, että jokainen oppii itsestään Lempeissä orgioissa jotakin uutta, minkä vie mukanaan rikastuttamaan omaa ja läheistensä elämää.

# Intiimiys ja aito kohtaaminen

Pyrimme tekemään illoista hyvin intiimejä.
Osaltaan intiimiys syntyy pienestä osallistujamäärästä.
Noin 12:n hengen ryhmässä jokaisen on helppo muistaa toistensa nimet ja rajat, ja jokaiseen on mahdollista luoda henkilökohtainen yhteys.
Orgiat pidetään aina järjestäjän omassa kodissa tai mahdollisimman kodinomaisessa ympäristössä.

Rakastellessamme emme keskity itsekkäästi vain omien tarpeidemme tyydyttämiseen, vaan huomioimme kokonaisvaltaisesti jokaisen, jonka kohtaamme.
Kuuntelemme rakastelukumppaniemme haluja ja toiveita, luemme heidän kehonkieltään, ja pyrimme löytämään yhteisen nautinnon heidän kanssaan.

# Luonnollisuus

Orgioihin saa tulla omana itsenään.
Meitä varten ei tarvitse laittautua, ei meikata, lyhentää ihokarvoja tai pukeutua erityisesti.

Kuukautiset eivät ole meille mikään ongelma.
Arvostamme hedelmällisyyttä ja kuukautiskiertoa syvästi, ja pidämme sitä kunnianosoituksena, että orgioihimme uskalletaan tulla mukaan kierron herkän vaiheen aikana.

Orgioissa ei soiteta taustamusiikkia.
Nautinnon, rakastelun ja hengityksen äänet soivat kauniimpina kuin mitkään soittimet.
Suhtaudumme myös useimpiin seksileluihin hiukan epäillen.
Uskomme, että monen kumppanin rakastava kosketus tyydyttää syvemmin kuin mekaaniset lelut.

# Hyväksyntä ja nähdyksi tuleminen

Lempeissä orgioissa saa olla yhtä lailla sydän kuin haaratkin avoimina.
Kaikki tunteet ja niiden ilmaiseminen kuuluvat rakasteluun.
Kehollisen ja henkisen alastomuutensa paljastaminen voi tuntua joskus hyvin kipeältä.

Lempeissä orgioissa jokainen voi luottaa siihen, että kaikki itsessä ja muissa heräävät tunteet ovat tervetulleita ja tulevat hyväksytyiksi.
Maailmassa, jossa elämme, on harvoin tilaisuuksia tulla yhtä syvästi nähdyksi, hyväksytyksi ja rakastetuksi.
Tuo kokemus voi olla hyvin parantava.

Suurin osa meistä on lapsesta saakka ehdollistettu häpeämään seksuaalisuuttamme, kehoamme tai molempia.
Tästä häpeästä vapautuminen on hyvin antoisaa, mutta se ei useimmille ole helppoa.

Orgioissa kenelläkään ei ole vääränlaista vartaloa eikä vääränlaista tapaa äännellä mielihyvästä.
Haluamme rakastella juuri sinun kanssasi.

Jännitys ja ujostelu kuuluvat myös orgioihin.
Haluamme rohkaista jokaista ilmaisemaan ja toteuttamaan toiveitaan.
Emme kuitenkaan ajattele, että jännityksestä pitäisi päästä eroon kiireellä.
Keho ja mieli rentoutuvat, kun ovat siihen valmiita.

Orgioiden aikana järjestäjät ovat aina valmiita olemaan kaikkien tukena henkilökohtaisesti.
Ketään ei jätetä yksin orgioiden jälkeenkään, vaan järjestäjiin voi aina ottaa yhteyttä, jos haluaa käydä läpi kokemuksiaan.
Jokaisen osallistujan on myös hyvä varautua olemaan läsnä rakastelukumppaneilleen – ei vain nautinnon vaan myös kivun kohtaamisen hetkinä.

# Rajat

Jotta kaikki seksuaalinen kanssakäyminen välillämme olisi täysin konsensuaalista, on meidän oltava tietoisia sekä omista että toistemme rajoista.
Rajat on ensin tunnistettava ja sitten ilmaistava toisille.

Omien rajojen tunnistamisessa on tärkeää kuunnella kehoaan ja mieltään.
Molemmat viestivät meille jatkuvasti siitä, mitä haluaisimme, mitä emme tahdo, mikä meitä kiehtoo, mikä jännittää tai mitä pelkäämme.
Seksuaalisuuttamme kahlitseva ja arvostamaton yhteiskuntamme ei rohkaise meitä sen enempää rajojemme kuuntelussa kuin ilmaisemisessakaan.
Siksi nämä taidot on opeteltava – usein vasta aikuisina.

Meille sanallisen ja kehollisen viestinnän huomioiminen on kaiken konsensuaalisuuden ja sitä kautta seksuaalisen vuorovaikutuksen lähtökohta.
“Ei” tarkoittaa aina ehdottomasti ja välittömästi ei!
Toisten rajoja ei venyttetä, eikä ketään suostutella joustamaan rajoistaan.
Rajojen ilmaisua ja tunnistamista myös harjoitellaan jokaisissa orgioissa.

# Yksityisyys

Toistemme yksityisyyden kunnioittaminen on myös tärkeä osa orgioita.
Vaikka yleinen ilmapiiri on avautunut viime aikoina, on monille leimautuminen edelleen todellinen uhka.
Monille seksi on yksityinen asia, ja me haluamme kunnioittaa jokaisen mahdollisuutta pitää omat lemmenseikkailut vain omana ja kumppanien tietona.

Niinpä vieraiden henkilöllisyys jää vain muiden mukana olleiden tietoon.
Jokainen voi toki vapaasti kertoa omasta orgiakokemuksestaan, mutta toisten identiteettejä ei saa paljastaa ulkopuolisille.
Kamerat ja puhelimet pysyvät poissa orgioista.

# Turvallisuus

Turvallisuuden luominen perustuu luottamukseen, toisten kunnioittamiseen sekä avoimeen kommunikaatioon.

Luottamus ja avoimuus syntyvät toisiin tutustumisesta.
Orgioiden aluksi esittäydymme toinen toisillemme, kerromme itsestämme, toiveistamme, rajoistamme, ehkäisyperiaatteistamme sekä seksitautitilanteestamme.

Turvallisen ilmapiirin luomiseksi aloitamme orgiat yhdessä.
Kotiin jokainen voi lähteä milloin vain haluaa.

Orgioiden säännöistä ja ehkäisykäytännöstä voit lukea [Säännöt][rules] ja [Ehkäisy][protection] -sivuilta.

[rules]: ../säännöt/
[protection]: ../ehkäisy/
