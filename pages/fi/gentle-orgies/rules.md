---
title: Lempeiden orgioiden säännöt
menu-title: Säännöt
toc: false
order: 500
keywords:
  - rajat
  - säännöt
  - vastuu
description: |
  Jotta rakkaudellisissa illanvietoissamme kaikilla olisi hyvä ja turvallinen olo, tarvitsemme muutamia yhteisiä sääntöjä.
...

Jotta rakkaudellisissa illanvietoissamme kaikilla olisi hyvä ja turvallinen olo, tarvitsemme muutamia yhteisiä sääntöjä.
Jokaisen Lempeisiin orgioihin osallistuvan on ymmärrettävä ja hyväksyttävä nämä säännöt sekä sitouduttava noudattamaan niitä.
Sääntöjen noudattamatta jättäminen johtaa orgioista ulos heittämiseen sekä porttikiellon saamiseen tuleviin tapahtumiimme.
Tällaista ei vielä koskaan ole tapahtunut, ja toivomme, ettei tapahdukaan.

# Säännöt

1.  Vahingoittaminen

    Ketään (mukaan lukien oma itse) ei saa vahingoittaa – ei fyysisesti, mentaalisesti, emotionaalisesti, henkisesti eikä millään muullakaan tavoin.

2.  Konsensuaalisuus

    Kaiken seksuaalisen vuorovaikutuksen on tapahduttava kaikkien siihen osallistuvien täydellisessä yksimielisyydessä ja yhteisymmärryksessä.
    Tähän sisältyy toisten asettamien rajojen ehdoton kunnioittaminen.
    “Ei” tarkoittaa aina ehdottomasti ja välittömästi ei!
    Toisten rajoja ei saa venyttää, eikä ketään saa suostutella joustamaan rajoistaan.

    Konsensus voidaan muodostaa sanallisesti tai sanattomasti.
    Usein yksinkertaisin ja selkein tapa varmistua yhteisymmärryksestä on sanallinen kysyminen ja vastauksen saaminen.

3.  Vastuu itsestä

    Jokainen on velvollinen ottamaan täyden vastuun itsestään, hyvinvoinnistaan, tunteistaan ja kokemuksistaan.
    Jokaisen on huolehdittava omista rajoistaan ja ilmaistava ne selkeästi.

    Jos rajasi rikkoutuvat, sinulla on velvollisuus kertoa tästä asianosaisille heti huomattuasi, mitä on tapahtunut.
    Tämä lisää orgioiden yleistä turvallisuutta.

4.  Vastuu toisista

    Jokainen on vastuussa omasta toiminnastaan ja sen seurauksista.
    Jokaisella on velvollisuus olla tarkkaavainen sen suhteen, ettei tule rikkoneeksi toisten rajoja vahingossa (vrt. kohta 1).
    Jokaisen tulee ottaa huomioon se, ettei kasvatuksemme ja ehdollistamisemme yleisesti ottaen ole tukenut meitä huolehtimaan rajoistamme.
    Siksi rajojen tunnistaminen ja ilmaiseminen voi olla monissa tilanteissa vaikeaa.

    “En tiedä” tarkoittaa myös aina ei!

5.  Syrjintä

    Orgiat ovat syrjinnästä vapaata aluetta.

6.  Yksityisyys

    Jokaisen yksityisyyden suojaa on kunnioitettava.
    Voit orgioiden jälkeen puhua avoimesti omista kokemuksistasi, mutta et saa millään tavoin paljastaa kenellekään, keitä muita paikalla on ollut.

    Saat siis esimerkiksi kertoa, millaista seksiä ja kuinka monen ihmisen kanssa sinulla orgioissa on ollut.
    Et kuitenkaan saa kuvailla ihmisiä niin, että heidät voi tunnistaa joku muu kuin orgioissa mukana olleet.

    Tämä vaatimus koskee myös muihin kumppaneihin kohdistuvaa tiedotusvastuutasi.
    Mieti siis tarkkaan voitko sitoutua tähän sääntöön ennen kuin ilmoittaudut orgioihin.

7.  Tallentaminen

    Orgioiden tapahtumia ei saa tallentaa.
    Kamerat, puhelimet ja kaikenlaiset muut laitteet, jotka voivat tallentaa kuvaa tai ääntä pysyvät naulakkoon jätettävän takin taskussa tai laukussa koko illan ajan.
    Jos puhelinta on tarpeen käyttää, sitä voi mennä käyttämään ulos.
    Puhelinten käyttäminen voidaan tietyissä tapauksissa sallia erillisessä tilassa, jos tällainen eristetty tila on saatavilla, ja vain jos se sopii kaikille osallistujille.

8.  Vastuu tilasta

    Kunnioitamme orgioiden käyttöön saamaamme tilaa.
    Olemme siellä vieraita, ja käyttäydymme sen mukaisesti.
    Jätämme käyttämämme tilat siistimmiksi ja parempaan kuntoon kuin ne olivat meidän saapuessamme.
    Näin toimimalla varmistamme, että olemme tervetulleita myös uudelleen.
