---
title: Kutsu Lempeisiin orgioihin 18.-19.10.2025
hidden: true
url: kutsu/orgiat/2025-10-18/
order: 0
description: |
  **Rakastajien kilta** kutsuu sinut **Lempeisiin orgioihin** – rakkaudelliseen tietoisen seksuaalisen ilmaisun tapahtumaan.
  Kokoonnumme yhteen kehittämään suhdetta itseemme sekä iloitsemaan ja nauttimaan omasta ja toistemme seksuaalisuudesta avoimessa, intiimissä, hyväksyvässä, kunnioittavassa ja turvallisessa ympäristössä.

abstract: |
  kun aurinko vaeltaa kaukaisille etelän laitumille ja maahiset laulavat sumuisissa metsissä mystisiä laulujaan, syttyvät valot ihmisten asumuksissa.
  Sateen piiskatessa ikkunoita on ihanaa avata syli rakastetuille ja heittäytyä leikkiin.

  Tule siis leikkimään kanssamme lokakuun Lempeisiin orgioihin – villi ilo silmissäsi, intohimon puna poskillasi.

  [Rakastajien kilta][guild] kutsuu sinut Lempeisiin orgioihin – rakkaudelliseen tietoisen seksuaalisen ilmaisun tapahtumaan – lauantai-iltapäivästä sunnuntai-iltapäivään 18.-19.10.2025 Helsingin Viikkiin.
  Kokoonnumme yhteen kehittämään suhdetta itseemme sekä iloitsemaan ja nauttimaan omasta ja toistemme seksuaalisuudesta avoimessa, intiimissä, hyväksyvässä, kunnioittavassa ja turvallisessa ympäristössä.

  Aloitamme orgiat yhdessä lauantaina kello 15.00 ja päätämme ne sunnuntaina loppupiirin jälkeen viimeistään klo 14.00.

  Lempeätä orgioita järjestetään yhteisöllisesti.
  Järjestäjäryhmäämme kuuluu kuusi henkeä.
  Löydät esittelymme sähköpostitse saamastasi kutsuviestistä.

  Toivotamme jokaisen tervetulleeksi mukaan auttamaan orgioiden järjestämisessä.
  Jos haluat olla avuksi tai et ole saanut kutsuviestiä, ota meihin yhteyttä.
  Yhteystietomme löydät tämän kutsukirjeen lopusta.

  [guild]: https://rakastajienkilta.fi/
  [orgy]: https://rakastajienkilta.fi/orgiat/
...

# Perusasioita Lempeistä orgioista

Tähän osioon olemme koonneet linkkejä artikkeleihin, jotka esittelevät [Lempeät orgiat][orgy] seikkaperäisesti.
Jos olet kiinnostunut osallistumaan orgioihin, lue erityisen tarkkaan seuraavat artikkelimme:

- [Johdatus Lempeisiin orgioihin][overview]
- [Kenelle orgiat sopivat?][for-whom]
- [Lempeyden kulttuuri][culture]
- [Säännöt][rules]
- [Ehkäisy][protection]

[overview]: https://rakastajienkilta.fi/orgiat/johdanto/
[for-whom]: https://rakastajienkilta.fi/orgiat/kenelle/
[culture]: https://rakastajienkilta.fi/orgiat/kulttuuri/
[rules]: https://rakastajienkilta.fi/orgiat/säännöt/
[protection]: https://rakastajienkilta.fi/orgiat/ehkäisy/

Loppuosa tästä kutsusta on kirjoitettu olettaen, että olet lukenut ja sisäistänyt yllä olevien artikkelien sisällön.

# Orgioihin valmistautuminen

Aloita lukemalla tämä sivu sekä sähköpostitse saamasi kutsuviesti kahteen kertaan.
Jos jokin seikka jää sinulle epäselväksi tai vaille vastausta, ota yhteyttä järjestäjiin.

Pohdi valmiiksi, millaisia rajoja ja toiveita sinulla on seksuaaliseen kanssakäymiseen liittyen.
Tämä koskee myös ehkäisyperiaatteitasi.
Valmistaudu kertomaan muille rajoistasi ja toiveistasi.
Toiveesi ja rajasi voivat olla hyvin yleisiä tai yksityiskohtaisia oman halusi mukaan.
Pohdi myös sitä, miten huomioit rakastelukumppanisi orgioissa ja miten kommunikoit heidän kanssaan niin, että saat tietää heidän toiveistaan ja rajoistaan.

Harjoittele kieltäytymistä.
Monille ein sanominen on vaikeaa.
Kuvittele itsesi tilanteeseen, josta haluat vetäytyä pois, ja pohdi, miten sinun on helpoin kieltäytyä ehdotuksista, jotka eivät miellytä sinua.
Kuvittele myös tilanteita, joissa tulet itse torjutuksi.
Mieti, miten voit olla tukena itsellesi ja silti kiittää toista siitä, että hän on pitänyt huolta omista rajoistaan.

Käy seksitautitesteissä.
Lisätietoa tästä löydät kappaleesta [Seksitautitestit](#seksitautitestit).

Tule paikalle puhtaana ja itsesi tuoksuisena.
Osa meistä on herkkiä hajusteille, joten älä käytä luonnonmukaisiakaan hajusteita.
Oma tuoksusi on kaikkein haluttavin.

Pese hampaasi ja leikkaa kyntesi ennen orgioita.
Kehon herkät limakalvot eivät pidä raapaisuista.

Hyväksymme sinut itsesi näköisenä, joten sinun ei tarvitse ehostaa itseäsi tai lyhentää karvojasi meitä varten.
Pukeudu vaatteisiin, joista itse pidät.

Kuukautiset eivät ole meille mikään ongelma – tarjoamme pyyhkeen patjojen suojaksi.
Arvostamme hedelmällisyyttä ja kuukautiskiertoa syvästi, ja pidämme kunnianosoituksena sitä, että rohkenet tulla mukaan kiertosi herkän vaiheen aikana.

Voit tuoda mukanasi pyyhkeen suihkussa käymistä varten, erityiskondomeja, liukuvoidetta, suuseksisuojia tai jotakin muuta, mitä tahdot.

# Orgioiden ohjelma

Aloitamme Lempeät orgiat yhdessä.
Tule paikalle ajoissa!
Aloitettuamme emme enää päästä myöhästyneitä sisään ryhmädynamiikan ja turvallisen ilmapiirin ylläpitämiseksi.

Aluksi käymme esittelykierroksen, jossa jokainen voi kertoa:

- kuka on ja mitä kuuluu tänään,
- millaisia omat toiveet ja rajat ovat kosketuksen ja seksin suhteen,
- ehkäisykäytännöstään,
- seksitautitilanteestaan sekä
- milloin on viimeksi käynyt seksitautitesteissä, mitä näytteitä on otettu ja mitkä olivat tulokset.

Rajat voivat tietysti muuttua orgioiden aikana ja olla erilaiset eri kumppanien kanssa.
Piirissä jokaisen on kuitenkin hyvä kertoa joitakin yleisiä periaatteitaan ja toiveitaan.

Piirin jälkeen teemme yhdessä ohjattuja harjoituksia.
Harjoitusten tarkoitus on tutustuttaa meitä toisiimme sekä avata meille uusia näkökulmia itseemme ja seksuaalisuuteemme.
Ne, kuten kaiken muunkin orgioissa, voi tehdä täysin omien rajojen mukaan.

Loppuillan ja yön leikimme vapaasti antautuen rakkaudelle ja kehoistamme nauttimiselle.
Kaikki seksuaalinen leikkiminen tapahtuu yhteisessä tilassa.

Jos kaipaat orgioissa omaa tilaa, voit ottaa sitä milloin tahdot.
Voit vaikkapa vetäytyä rakastelukasan reunalle ihastelemaan seksin lumoavaa kauneutta.
Vetäytymiseen on tarjolla myös erillinen huone, jos haluat viettää aikaa yksin esimerkiksi meditoiden.

Janoinen tai nälissään ei orgioissa tarvitse olla.
Tarjolla on teetä ja kevyttä syötävää koko illan ajan.
Ruokatarjoilu on eettisistä ja ekologisista syistä kokonaan vegaanista, ja pääosin luomutuotettua.
Halutessasi voit tuoda jotakin kevyttä ja vegaanista yhteiseen pöytään.

Illan aikana olemme me järjestäjät aina saatavilla, jos tahdot saada henkilökohtaista huomiota tai jos haluat puhua kanssamme.
Emme kuitenkaan ole opettajia tai terapeutteja.
Olemme yhteisellä tutkimusmatkalla ja osallistumme harjoituksiin ja leikkeihin mahdollisuuksien mukaan.
Meillä on yksi nimetty tukihenkilö, joka alkuillasta ei itse osallistu lempimiseen.

Toivotamme jokaisen sydämellisesti tervetulleeksi jäämään yöksi.
Tarjoamme rauhallisen nukkumapaikan sitä kaipaaville.
Muut saavat nukkua siskonpedissä.
Aamulla on tarjolla aamupalaa sekä hellyyttä kaikille halukkaille.
Suosittelemme yöksi jäämistä, sillä aamulla ihmiset ovat jo tutumpia ja tunnelma entistäkin rennompi.
Kotiin saa kuitenkin lähteä milloin vain siltä tuntuu.

Alun ohjattu ohjelma harjoituksineen kestää neljästä viiteen tuntia.
Aikaa orgioihin kannattaa varata vähintään kymmenen tuntia, jos haluaa ehtiä leikkiä ilman kiirettä.

Päätämme orgiat yhteiseen loppupiiriin, jonka aloitamme sunnuntaina noin kello 11-13 ihmisten tyytyväisyyden tasosta riippuen.
Toivomme, että mahdollisimman moni on piirissä jakamassa kokemuksestaan ja sulkemassa yhteisen tilan.

# Ehkäisystä huolehtiminen

Lempessä orgioissa jokainen saa vapaasti määritellä omat ehkäisykäntäntönsä.
Seksitaudit ovat harvinaisia yhteisöissä, joissa niiden riskeistä ollaan tietoisia ja riskit huomioidaan.
Haluamme suojautua seksitaudeilta sekä lisätä tietoisuutta ja avoimuutta niihin liittyen.
Jotta voisimme tehdä tietoisia ja vastuullisia valintoja, on tärkeää, että jokainen tuntee perusasiat seksitaudeista ja niiden leviämisestä.

Seksitautien leviämistavoissa on suuria eroja.
Suurimmalta osalta taudinaiheuttajia voi suojautua välttämällä kaikkea limakalvokontaktia.


Joka kerta, kun sinulla on seksiä jonkun toisen ihmisen kanssa – olipa hän sinulle sitten uusi kumppani tai tuttu jo vuosien takaa – kohtaat rakastellessanne tämän ihmisen bakteerit ja virukset.

Limakalvokontakti tekee rakastelusta intiimimpää ja lisää tunneyhteyttä kumppanien välillä.


Seksissä tarttuviin tauteihin liittyy yhteiskunnassamme edelleen paljon tarpeetonta häpeää ja stigmaa.
Todellisuudessa vain osa seksitaudeista on vaarallisia ja nekin enimmäkseen vain hoitamattomina.
Seksitauteihin liittyviä riskejä liioitellaan usein.
Pontimina tällaisessa toiminnassa ovat usein vanhakantaiset tai uskonnolliset moraalikäsitykset.

## Rajojen asettaminen

Pohdi ennen orgioita sitä, millaista suojausta haluat käyttää ja millaista vaadit muiden käyttävän kanssasi.
Mieti, vaikuttaako esimerkiksi mahdollisten kumppaniesi seksitautitesteissä käyminen siihen, millaiset rajasi ovat heidän kanssaan.

Valmistaudu kertomaan ehkäisykäytännöistäsi muille.
Tässä on kolme esimerkkiä ehkäisyyn liittyvien rajojen asettamisesta:

-   “Yhdynnässä haluan kanssani käytettävän kondomia.
    Voin antaa ja ottaa vastaan suuseksiä ilman suojaa, mutta en halua spermaa tai verta limakalvoilleni.”

-   “Suojautumistarpeeni riippuu kokonaan kumppaneideni seksitautitestitilanteesta.
    Joidenkin kanssa en välttämättä halua limakalvokontaktia lainkaan.
    Toisten kanssa taas saatan haluta rakastella kokonaan ilman suojausta.”

-   “Haluan käyttää suojausta yhdynnässä ja suuseksissä.
    Käsiseksiä voin harrastaa ilman suojaa.
    Haluan kuitenkin etteivät toiset kosketa limakalvojani käsillään, jos niissä on toisten eritteitä.”

Lempeissä orgioissa on saatavilla kondomeja, vesipohjaista liukuvoidetta ja suojakäsineitä.
Käsineemme ovat lateksittomia, mutta kondomimme eivät.

Älä käytä orgioissa (tai edes päivää ennen niitä) öljypohjaista liukastetta, sillä se haurastuttaa useimpia suojausvälineitä.

# Seksitautitestit {#seksitautitestit}

Monilla meistä on useita seksikumppaneita, jokaisella heistä puolestaan on omat kumppaninsa, kumppanien kumppaneilla omansa, ja niin edelleen.
Kaikista näistä ihmisistä muodostuu verkosto, jota kutsumme lemmen verkoksi.
Valitettavasti lemmen verkostossa seksitaudit voivat levitä, ellemme huolehdi asiasta.
Joka kerta, kun kenellä tahansa lemmen verkostosi jäsenellä on jokin uusi kontakti, on myös mahdollista, että jokin uusi bakteeri tai virus alkaa levitä.
Uusia kontakteja ei muodostu pelkästään rakastellessa uuden kumppanin kanssa, vaan myös uudenlaiset limakalvokontaktit jo tuttujen kumppanusten kesken muodostavat uusia kontakteja.

Orgioiden kannalta on olennaista, että tiedät, keitä sinun lemmen verkostoosi kuuluu ja millaisia kontakteja heidän välillään on.
Sinun ei tarvitse selittää lemmen verkkosi rakennetta ja kaikkia kontakteja muille perusteellisesti.
Ole kuitenkin perillä tilanteesta, mikäli joku kiinnostava henkilö orgioissa sattuu kysymään lisätietoja.

Toivomme, että käyt seksitautitesteissä ennen orgioita, jos lemmen verkossasi on tapahtunut mitä tahansa muutoksia sen jälkeen, kun olet viimeksi käynyt testeissä.
Muista ottaa huomioon tartunnan ja sen testissä näkymisen välinen viive.
Voit hakeutua testeihin esimerkiksi terveyskeskukseen tai sukupuolitautien poliklinikalle.
Valitettavasti kattaviin seksitautitesteihin pääseminen on toisinaan monimutkaista julkisessa terveydenhuollossa.
Saadaksesi haluamasi kokeet, sinun on lähes aina osattava pyytää yksittäisiä näytteitä nimeämällä ne.
Kerro testipaikassasi, että käyt ryhmäseksitapahtumissa, joissa rakastellaan vieraiden ihmisten kanssa.
Tämä lisää todennäköisyyttä siihen, että saat haluamasi testit.

Yleisimmät ja hyödyllisimmät näytteet ovat:

- HIV (verinäytteestä)
- Kuppa (verinäytteestä)
- Hepatiitit B ja C (verinäytteestä)
- Klamydia ja tippuri (virtsasta, nielusta ja peräsuolesta – kaikki kolme näytettä erikseen)

Huomaathan, että suuri osa seksitaudeista on oireettomia pitkään.
Se, että sinulla ei ole oireita, ei tarkoita, ettet olisi jonkin taudin kantaja.
Huomioi myös, että seksitautitestit eivät paljasta kaikkia tartuntoja heti.
Klamydian ja tippurin osalta viive tartunnasta sen näkymiseen testissä on viikko – HIV:n ja kupan tapauksessa se voi olla jopa kolme kuukautta.

Testeissä käymisestä tulee vastuullinen olo ja hyvä mieli!
Mitä useampi orgioiden osallistuja on käynyt aktiivisesti seksitautitesteissä, sitä turvallisempi olo kaikille osallistujille tulee ja sitä turvallisemmin  leikkimme ovat.

# Neuvoja lemmenleikkeihin

Kehotamme jokaista suhtautumaan itseensä ja seksuaalisuuteensa lempeällä uteliaisuudella.
Suosittelemme tutkimaan illan harjoituksissa esille nousseita teemoja rakastellessa.
Uuden omaksuminen vaatii usein kärsivällisyyttä, mutta on myös palkitsevaa.

Rakastelu ei ole suoritus, vaan pyhä kohtaaminen toisen kanssa.
Rakastelun kesyttömät villit syvyydet ja herkät väreet avautuvat koko laajuudessaan vasta, kun hylkäämme tavoitteemme ja oletuksemme siitä, mitä seksin tulee olla.
Lempiminen uuden ihmisen kanssa voi olla hyvin nautinnollista, jos molemmat kommunikoivat selkeästi tuntemuksistaan ja toiveistaan.
Päättäessämme rakastella toisen kanssa avaamme hänelle kehomme ja sydämemme ja sitoudumme pitämään huolta molempien omasta ja yhteisestä nautinnosta.

Kehotamme rakastelemaan hitaasti ja lempeästi.
Ensinnäkin hitaasti liikkuessa ja edetessä ehtii tuntea enemmän ja syvemmin kuin kiiruhtaessa kohti päämäärää.
Toiseksi on tärkeää huomioida se, että ilta on pitkä ja rajut leikit rasittavat ja vahingoittavat helposti limakalvoja.

Pidemmän päälle raju seksi aiheuttaa myös kehon tuntoherkkyyden heikkenemistä.
Hermostomme sopeutuu saamaansa stimulaatioon – joko herkistymällä, jos impulssit ovat hienovaraisia, tai turtumalla, jos impulssit ovat voimakkaita.

Kondomeja on syytä käyttää huolellisesti ja tarkasti.
Märän peniksen päälle vedetty tai liian suuri kondomi liukuu helposti pois yhdynnän aikana.
Kondomit eivät myöskään kestä rajua käsittelyä.

Ejakuloiminen saattaa joillakin lopettaa illan leikit lyhyeen.
Ejakulaatiosta pidättäytyminen voi myös olla erittäin antoisa harjoitus.

Orgioissa pyrimme kohtaamaan toiset mahdollisimman syvästi.
Rakastuminen toiseen on hyvin luonnollista ja täysin sallittua.
Iltamme on kuitenkin ainutlaatuinen kohtaamisen hetki, eikä siellä syntynyt yhteys toisen ihmisen kanssa jatku tämän illan jälkeen, elleivät molemmat sitä erikseen toivo.

# Kustannusten jakaminen

Orgioiden järjestämisestä syntyy paljon kuluja.
Järjestäminen on myös varsin aikaa vievää puuhaa.
Koska Rakastajien killalla ei ole varoja, järjestäjät maksavat kaikki kustannukset itse: ruoat, kondomit, liukuvoiteet, patjat, vuodevaatteet, omat matkakulunsa, sähköt, vedet ja niin edelleen.
Myös Rakastajien killalla on juoksevia kuluja, kuten kotisivujen ylläpito ja puhelinkulut.
Toivomme vierailta lahjoituksia kustannusten kattamiseksi sekä tulevan toiminnan tukemiseksi kunkin taloudellisen tilanteen mukaan.
Lahjoituksen voi tehdä orgioissa käteisellä.

# Avecin kanssa osallistuminen

Yhteisömme toivottaa uudet jäsenet lämpimästi tervetulleiksi.
Jos sinulla on rohkeita, avoimia, lempeitä, luotettavia ja välittäviä ystäviä, kutsu heidät mukaan!
Tutun ihmisen kanssa osallistuminen voi tuoda turvaa jännittävään tilanteeseen.

Osallistuaksesi yhdessä yhden tai useamman ystävän kanssa lähetä sähköpostitse saamasi kutsukirje heille ja varmista, että he ovat lukeneet sen oheismateriaaleineen.
Avecciesi tulee ilmoittautua orgioihin itse omilla sähköpostiosoitteillaan.
Me järjestäjät haluamme keskustella suoraan avecciesi kanssa ennen orgioita tutustuaksemme puolin ja toisin.

Voit myös osallistua sellaisten henkilöiden kanssa, joihin sinulla on jo seksuaalinen tai romanttinen suhde.
Lue kuitenkin artikkelimme [osallistumisesta aveccien kanssa][avec] ennen asiasta sopimista.

avec]: https://rakastajienkilta.fi/orgiat/avecit/

Ilmoittautumislomakkeella sinua pyydetään kertomaan meille avecciesi nimet.
Jos ilmoitat jonkun henkilön aveciksesi, sinut valitaan orgioihin vain yhdessä hänen kanssaan.
Jos avecciasi ei valita osallistujaksi, jäät sinäkin tällöin jonoon.

Huomaa, että jos joku aveceistasi ei ilmoita sinua vastavuoroisesti omaksi avecikseen, hän saattaa tulla valituksi orgioihin ilman sinua.
Tämä on tarkoituksenmukaista, sillä joskus yhdessä osallistuminen voi olla yhdelle kumppanuksista ehdoton vaatimus, mutta toiselle ei.

Jos aveccisi peruu oman osallistumisensa, saatamme valitettavasti joutua perumaan myös sinun osallistumisesi, mikäli emme muutoin pysty säilyttämään orgioiden sukuelintasapainoa.

# Ilmoittautuminen

Ilmoittaudu halukkaaksi osallistujaksi täyttämällä [ilmoittautumislomake][signup-form] viimeistään keskiviikkona 17.9.2025.
Valitsemme osallistujat viimeistä ilmoittautumispäivää seuraavana päivänä.
Tämänkin jälkeen on vielä mahdollista ilmoittautua, ja mukaan pääsee, jos tilaa on jäljellä.

[signup-form]: https://ilmoittautuminen.rakastajienkilta.fi/syyslempiaiset/?lang=fi

Osallistujavalinnan tehtyämme lähetämme muutaman päivän kuluessa sinulle vahvistusviestin siitä, että sinä ja aveccisi olette joko mahtuneet mukaan tai että olette jonossa.
Samalla kerromme paikan saaneille, missä osoitteessa orgiat järjestetään.

Jos ilmoittauduttuasi et jostakin syystä pääsekään osallistumaan orgioihin, peru ilmoittautumisesi välittömästi!
Silloin voimme ottaa mukaan jonkun toisen halukkaan.
Huomioithan, että peruutukset aiheuttavat meille paljon lisätyötä.
Siksi toivomme, että päätöksesi osallistua orgioihin on sitoutunut.
Jos olet utelias mutta epävarma, kerro siitä meille, niin voimme keskustella asiasta.

Kaikkien osallistujien tiedot tallennetaan Rakastajien killan osallistujarekisteriin.
Lue [rekisteriseloste][registry] ennen ilmoittautumista.

[registry]: https://rakastajienkilta.fi/vastuullisuus/tietosuoja/osallistujarekisteri/

# Järjestäjien yhyteystiedot

Tavoitat meidät sähköpostitse osoitteesta syyslempiaiset@rakastajienkilta.fi.
Voit olla meihin yhteydessä myös puhelimitse, tekstiviestitse tai Telegramissa.
Puhelinnumeron löydät sähköpostitse saamastasi kutsuviestistä.
Vastaamme kaikkiin sinua askarruttaviin kysymyksiin erittäin mielellämme.

Halukkain terveisin\
Aura, Eeva, Hilla, Milka, Panu ja Purr
