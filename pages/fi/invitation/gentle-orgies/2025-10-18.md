---
title: Kutsu Lempeisiin orgioihin 18.-19.10.2025
hidden: true
url: kutsu/orgiat/2025-10-18/
order: 0
description: |
  **Rakastajien kilta** kutsuu sinut **Lempeisiin orgioihin** – rakkaudelliseen tietoisen seksuaalisen ilmaisun tapahtumaan.
  Kokoonnumme yhteen kehittämään suhdetta itseemme sekä iloitsemaan ja nauttimaan omasta ja toistemme seksuaalisuudesta avoimessa, intiimissä, hyväksyvässä, kunnioittavassa ja turvallisessa ympäristössä.

abstract: |
  kun aurinko vaeltaa kaukaisille etelän laitumille ja maahiset laulavat sumuisissa metsissä mystisiä laulujaan, syttyvät valot ihmisten asumuksissa.
  Sateen piiskatessa ikkunoita on ihanaa avata syli rakastetuille ja heittäytyä leikkiin.

  Tule siis leikkimään kanssamme lokakuun Lempeisiin orgioihin – villi ilo silmissäsi, intohimon puna poskillasi.

  [Rakastajien kilta][guild] kutsuu sinut Lempeisiin orgioihin – rakkaudelliseen tietoisen seksuaalisen ilmaisun tapahtumaan – lauantai-iltapäivästä sunnuntai-iltapäivään 18.-19.10.2025 Helsingin Viikkiin.
  Kokoonnumme yhteen kehittämään suhdetta itseemme sekä iloitsemaan ja nauttimaan omasta ja toistemme seksuaalisuudesta avoimessa, intiimissä, hyväksyvässä, kunnioittavassa ja turvallisessa ympäristössä.

  Aloitamme orgiat yhdessä lauantaina kello 15.00 ja päätämme ne sunnuntaina loppupiirin jälkeen viimeistään klo 14.00.

  Näiden Lempeiden orgioiden teema on *leikkisyys*.
  Tutkimme harjoitusten avulla, miltä lempeän leikkisä suhtautuminen seksuaalisuuteen tuntuu.
  Millaista on päästää irti rakasteluun toisinaan jännityksen myötä tarttuvasta vakavuudesta ja luottaa siihen, että syvään läsnäoloon voi päästä leikkisämmällä asenteella?
  Kun rohkenemme ilmaista iloamme, myös lemmenleikit virtaavat vapaammin.

  Lempeätä orgioita järjestetään yhteisöllisesti.
  Järjestäjäryhmäämme kuuluu kahdeksan henkeä.
  Löydät esittelymme sähköpostitse saamastasi kutsuviestistä.

  Toivotamme jokaisen tervetulleeksi mukaan auttamaan orgioiden järjestämisessä.
  Jos haluat olla avuksi tai et ole saanut kutsuviestiä, ota meihin yhteyttä.
  Yhteystietomme löydät tämän kutsukirjeen lopusta.

  [guild]: https://rakastajienkilta.fi/
  [orgy]: https://rakastajienkilta.fi/orgiat/
...

# Perusasioita Lempeistä orgioista

Tähän osioon olemme koonneet linkkejä artikkeleihin, jotka esittelevät [Lempeät orgiat][orgy] seikkaperäisesti.
Jos olet kiinnostunut osallistumaan orgioihin, lue erityisen tarkkaan seuraavat artikkelimme:

- [Johdatus Lempeisiin orgioihin][overview]
- [Kenelle orgiat sopivat?][for-whom]
- [Lempeyden kulttuuri][culture]
- [Säännöt][rules]

[overview]: https://rakastajienkilta.fi/orgiat/johdanto/
[for-whom]: https://rakastajienkilta.fi/orgiat/kenelle/
[culture]: https://rakastajienkilta.fi/orgiat/kulttuuri/
[rules]: https://rakastajienkilta.fi/orgiat/säännöt/

Loppuosa tästä kutsusta on kirjoitettu olettaen, että olet lukenut ja sisäistänyt yllä olevien artikkelien sisällön.

# Orgioihin valmistautuminen

Aloita lukemalla tämä sivu sekä sähköpostitse saamasi kutsuviesti kahteen kertaan.
Jos jokin seikka jää sinulle epäselväksi tai vaille vastausta, ota yhteyttä järjestäjiin.

Pohdi valmiiksi, millaisia rajoja ja toiveita sinulla on seksuaaliseen kanssakäymiseen liittyen.
Tämä koskee myös ehkäisyperiaatteitasi.
Valmistaudu kertomaan muille rajoistasi ja toiveistasi.
Toiveesi ja rajasi voivat olla hyvin yleisiä tai yksityiskohtaisia oman halusi mukaan.
Pohdi myös sitä, miten huomioit rakastelukumppanisi orgioissa ja miten kommunikoit heidän kanssaan niin, että saat tietää heidän toiveistaan ja rajoistaan.

Harjoittele kieltäytymistä.
Monille ein sanominen on vaikeaa.
Kuvittele itsesi tilanteeseen, josta haluat vetäytyä pois, ja pohdi, miten sinun on helpoin kieltäytyä ehdotuksista, jotka eivät miellytä sinua.
Kuvittele myös tilanteita, joissa tulet itse torjutuksi.
Mieti, miten voit olla tukena itsellesi ja silti kiittää toista siitä, että hän on pitänyt huolta omista rajoistaan.

Käy seksitautitesteissä.
Lisätietoa tästä löydät kappaleesta [Seksitautitestit](#seksitautitestit).

Tule paikalle puhtaana ja itsesi tuoksuisena.
Osa meistä on herkkiä hajusteille, joten älä käytä luonnonmukaisiakaan hajusteita.
Oma tuoksusi on kaikkein haluttavin.

Pese hampaasi ja leikkaa kyntesi ennen orgioita.
Kehon herkät limakalvot eivät pidä raapaisuista.

Hyväksymme sinut itsesi näköisenä, joten sinun ei tarvitse ehostaa itseäsi tai lyhentää karvojasi meitä varten.
Pukeudu vaatteisiin, joista itse pidät.

Kuukautiset eivät ole meille mikään ongelma – tarjoamme pyyhkeen patjojen suojaksi.
Arvostamme hedelmällisyyttä ja kuukautiskiertoa syvästi, ja pidämme kunnianosoituksena sitä, että rohkenet tulla mukaan kiertosi herkän vaiheen aikana.

Voit tuoda mukanasi pyyhkeen suihkussa käymistä varten, erityiskondomeja, liukuvoidetta, suuseksisuojia tai jotakin muuta, mitä tahdot.

Teetä, kaakaota ja kahvia lukuunottamatta orgiat ovat päihteettömät.
Alkoholilta haiseminen tai muu epäily päihteiden käytöstä on riittävä syy käännyttää vieras ovelta ilman lisäkysymyksiä.

# Orgioiden ohjelma

Aloitamme Lempeät orgiat yhdessä.
Tule paikalle ajoissa!
Aloitettuamme emme enää päästä myöhästyneitä sisään ryhmädynamiikan ja turvallisen ilmapiirin ylläpitämiseksi.

Aluksi käymme esittelykierroksen, jossa jokainen voi kertoa:

- kuka on ja mitä kuuluu tänään,
- millaisia omat toiveet ja rajat ovat kosketuksen ja seksin suhteen,
- ehkäisykäytännöstään,
- seksitautitilanteestaan sekä
- milloin on viimeksi käynyt seksitautitesteissä, mitä näytteitä on otettu ja mitkä olivat tulokset.

Rajat voivat tietysti muuttua orgioiden aikana ja olla erilaiset eri kumppanien kanssa.
Piirissä jokaisen on kuitenkin hyvä kertoa joitakin yleisiä periaatteitaan ja toiveitaan.

Piirin jälkeen teemme yhdessä ohjattuja harjoituksia.
Harjoitusten tarkoitus on tutustuttaa meitä toisiimme sekä avata meille uusia näkökulmia itseemme ja seksuaalisuuteemme.
Ne, kuten kaiken muunkin orgioissa, voi tehdä täysin omien rajojen mukaan.

Loppuillan ja yön leikimme vapaasti antautuen rakkaudelle ja kehoistamme nauttimiselle.
Kaikki seksuaalinen leikkiminen tapahtuu yhteisessä tilassa.

Jos kaipaat orgioissa omaa tilaa, voit ottaa sitä milloin tahdot.
Voit vaikkapa vetäytyä rakastelukasan reunalle ihastelemaan seksin lumoavaa kauneutta.
Vetäytymiseen on tarjolla myös erillinen tila, jossa voit viettää aikaa yksin esimerkiksi meditoiden.

Janoinen tai nälissään ei orgioissa tarvitse olla.
Tarjolla on teetä ja kevyttä syötävää koko illan ajan.
Ruokatarjoilu on eettisistä ja ekologisista syistä kokonaan vegaanista, ja pääosin luomutuotettua.
Halutessasi voit tuoda jotakin kevyttä ja vegaanista yhteiseen pöytään.

Illan aikana olemme me järjestäjät aina saatavilla, jos tahdot saada henkilökohtaista huomiota tai jos haluat puhua kanssamme.
Emme kuitenkaan ole opettajia tai terapeutteja.
Olemme yhteisellä tutkimusmatkalla ja osallistumme harjoituksiin ja leikkeihin mahdollisuuksien mukaan.
Aloittaessamme vapaat leikit pysyy yksi meistä järjestäjistä tukihenkilönä jonkin aikaa eikä osallistu lempimiseen.

Toivomme, että mahdollisimman moni jää yöksi kanssamme.
Orgioiden tunnelma on usein kauneimmillaan, kun ilta taittuu yöksi ja rakastelusta raukeat rakastavaiset käpertyvät nukkumaan – yksi omalle patjalleen, toiset sylikkäin.
Tarjoamme rauhallisen nukkumapaikan sitä kaipaaville.
Muut saavat nukkua siskonpedissä.
Herkkäunisimmat saattavat haluta ottaa mukaan korvatulpat, sillä kokemuksemme mukaan rakastelun äänistä saa nauttia orgioissa myöhäiseen yöhön saakka.

Aamulla teemme yhdessä aamupalaa.
Sen jälkeen on aikaa jatkaa lemmenleikkejä – syventää yhteyttä jo tutuksi tulleiden kumppanien kanssa tai tutustua heihin, joiden kanssa ei illalla ehtinyt lempiä.

Päätämme orgiat yhteiseen loppupiiriin, jonka aloitamme sunnuntaina noin kello 11-13 ihmisten tyytyväisyyden tasosta riippuen.
Toivomme, että mahdollisimman moni on piirissä jakamassa kokemuksestaan ja sulkemassa yhteisen tilan.

Kotiin saa kuitenkin lähteä milloin vain siltä tuntuu.
Alun ohjattu ohjelma harjoituksineen kestää viitisen tuntia.
Aikaa orgioihin kannattaa varata vähintään kymmenen tuntia, jos haluaa ehtiä leikkiä ilman kiirettä.

# Ehkäisystä huolehtiminen

Lempessä orgioissa jokainen määritellee itse omat ehkäisykäntäntönsä.
Jotta voisimme tehdä tietoisia ja vastuullisia valintoja, on tärkeää, että jokainen tuntee perusasiat seksitaudeista ja niiden leviämisestä.
Seksitaudit ovat harvinaisia yhteisöissä, joissa niiden riskeistä ollaan tietoisia ja riskit huomioidaan.
Haluamme suojautua seksitaudeilta sekä lisätä tietoisuutta ja avoimuutta niihin liittyen.

Seksissä tarttuviin tauteihin liittyy yhteiskunnassamme edelleen paljon tarpeetonta häpeää ja stigmaa.
Todellisuudessa vain osa seksitaudeista on vaarallisia ja nekin enimmäkseen vain hoitamattomina.
Osa seksitaudeiksi luokiteltavista tartunnoista on kantajilleen täysin haitattomia ja ne paranevat itsestään.

Lempeissä orgioissa suojautumiskäytäntöjä on yhtä monta kuin on osallistujiakin.
Jotkut haluavat suojautua kaikelta limakalvokontaktilta ja eritteiltä.
Huolellisesti käytettyinä kondomit, suuseksisuojat ja käsineet suojaavat useimmilta seksitaudeilta.
Niiden käyttäminen on erittäin tärkeää, jos kumppanilla on jokin seksitauti tai epäily tartunnasta.
Fyysisesti suojatussa seksissä tarve pohtia kumppaniin liittyviä tautiriskejä tai raskaaksi tulemisen mahdollisuutta on vähäisempi.
Joillekin suojan käyttäminen tuo turvallisuuden tunnetta.
Se voi myös olla arvovalinta.

Seksitaudeilta voi suojautua myös aktiivisella testaamisella ja keskustelemalla riskeistä avoimesti kumppanien kanssa.
Näiden merkitys on hyvin suuri niille, joille limakalvokontakti eri muodoissaan on toivottu ja tärkeä osa rakastelua.
Limakalvokontakti voi lisätä tuntoherkkyyttä, tehdä rakastelusta intiimimpää ja voimistaa tunneyhteyttä kumppanien välillä.

Pyrimme tekemään Lempeät orgiat mahdollisimman turvalliseksi kaikille riippumatta siitä, kuinka paljon limakalvokontaktia kukin haluaa jakaa toisten kanssa.
Toivomme, että jokainen käy seksitautitesteissä ennen orgioita, mikäli omassa tilanteessa on tapahtunut muutoksia edellisten testien ottamisen jälkeen.
Kun minimoimme riskit, kaikilla on turvallisempi olo ja voimme leikkiä yhdessä vapaammin.

Lempeissä orgioissa on saatavilla kondomeja, vesipohjaista liukuvoidetta ja suojakäsineitä.
Käsineemme ovat lateksittomia, mutta kondomimme eivät.

## Seksitautitestit {#seksitautitestit}

Kun kiimaiset ihmiset lempivät toisiaan isossa kasassa, jokaisen on tärkeää tiedostaa omien valintojensa mahdolliset seuraukset niin itselle kuin myös muille.
Paras tapa suojata toiset seksitaudeilta orgioissa on olla tietoinen siitä, onko itse jonkin seksitaudin kantaja.
Koska osa seksitaudeista on täysin oireettomia, ainut tapa selvittää asia on käydä seksitautitesteissä.
Seksitautitesteissä käyminen voi tuntua vaivalloiselta tai jännittävältä, mutta se kannattaa, sillä siitä tulee vastuullinen olo.

Jotta voisit tietää, ovatko aiemmat seksitautitestituloksesi edelleen ajan tasalla, sinun on oltava perillä myös kumppaneidesi tilanteesta.
Seksitautien tarttumisen näkökulmasta jokaisella on suora kontakti jokaiseen omaan kumppaniinsa sekä epäsuoria kontakteja kaikkiin kumppanien kumppaneidhin, heidän kumppaneihinsa ja niin edelleen.
Jotta voisit tietää, ovatko omat seksitautitestituloksesi edelleen ajan tasalla, sinun täytyy tietää, mitä uusia kontakteja sinulla ja kaikilla kontakteillasi on ollut viimeisimpien testienne jälkeen.

Riski siihen, että sinulla olisi jokin seksitauti on lähes olematon, jos jokainen kontaktisi on käynyt seksitautitesteissä, saanut negatiiviset testitulokset ja jokaisella on ollut seksiä vain testeissä käyneiden ja negatiiviset testitulokset saaneiden henkilöiden kanssa.
Muista ottaa huomioon se, että tartunnat näkyvät testeissä viipeellä, joka on tippurin ja klamydian osalta viikko, HIV:n ja kupan kohdalla enintään kolme kuukautta.
Jos nämä ehdot eivät toteudu kohdallasi, tai jos viimeisimmästä seksitautitestissä käymisestäsi on kulunut yli vuosi aikaa, toivomme sinun menevän seksitautitesteihin ennen Lempeisiin orgioihin osallistumista.

Voit hakeutua testeihin esimerkiksi terveyskeskukseen tai sukupuolitautien poliklinikalle.
Valitettavasti kattaviin seksitautitesteihin pääseminen on toisinaan monimutkaista.
Saadaksesi haluamasi kokeet, sinun on lähes aina osattava pyytää yksittäisiä näytteitä nimeämällä ne.
Kerro testipaikassasi, että käyt ryhmäseksitapahtumissa, joissa rakastellaan vieraiden ihmisten kanssa.
Tämä lisää todennäköisyyttä siihen, että saat haluamasi testit.

Yleisimmät ja hyödyllisimmät näytteet ovat:

- Klamydia ja tippuri (3 erillistä näytettä)
  - Jos sinulla on ollut genitaaliseksiä, pitää näyte ottaa sukuelinten limakalvoilta tai virtsasta.
  - Jos sinulla on ollut suuseksiä, näyte pitää ottaa nielusta.
  - Vastaavasti anaaliseksin tapauksessa näyte otetaan peräsuolen limakalvoilta.
- HIV (verinäytteestä)
- Kuppa (verinäytteestä)

Toivomme jokaisen kertovan perustiedot omasta seksitautitilanteestaan muille orgioiden esittäytymispiirissä.
Sinun ei tarvitse selittäää kaikille yksityiskohtaisesti kaikkien kohntaktiesi ehkäisykäytäntöjä tai testituloksia, mutta varaudu kertomaan niistä omille rakastelukumppaneillesi kysyttäessä.

Tässä on kaksi esimerkkiä siitä, miten omasta tilanteestaan voi kertoa muille esittäytymispiirissä:

-   “Minulla on kaksi vakituista kumppania, joiden kanssa rakastelen ilman suojausta.
     Kumppaneillani on myös omia suojaamattomia kumppaneitaan.
     Olen käynyt seksitautitesteissä kaksi viikkoa sitten ja tulokset olivat negatiiviset.
     Kaikki kontaktini käyvät seksitautitesteissä säännöllisesti.
     Minä ja kumppanini emme yleensä käytä suojausta suuseksissä uusien ihmisten kanssa.”

-   “Olen käynyt HIV- ja kuppatestissä puoli vuotta sitten, jolloin oli kulunut kolme kuukautta viimeisimmästä suojaamattomasta yhdynnästäni.
     Kävin kuukausi sitten klamydia- ja tippurikokeissa.
     Kaikki testitulokset olivat negatiivisia.
     Viimeisen kuukauden aikana minulla ei ole ollut uusia seksikontakteja.
     Minulla on aktiivinen huuliherpes, joten en suutele tai anna suuseksiä kenellekään, jolla ei ole jo sama herpestartunta.”

## Rajojen asettaminen ja ilmaiseminen

Kerromme seksitautitilanteistamme orgioissa, jotta jokainen voi halutessaan päättää yksilöllisesti, millaista suojausta haluaa kenenkin kanssa rakastellessaan käyttää.
Jokaisen on kuitenkin hyvä miettiä myös yleisellä tasolla, miten lähtökohtaisesti haluaa suojautua.
Kerromme näistä yleisistä periaatteistamme esittäytymispiirissä.

Tässä on kolme esimerkkiä ehkäisyyn liittyvien rajojen asettamisesta:

-   “Yhdynnässä haluan kanssani käytettävän aina kondomia.
    Voin antaa ja ottaa vastaan suuseksiä ilman suojaa, mutta en halua spermaa tai verta limakalvoilleni.”

-   “Suojautumistarpeeni riippuu kokonaan kumppaneideni seksitautitilanteesta.
    Joidenkin kanssa en välttämättä halua limakalvokontaktia lainkaan.
    Toisten kanssa taas saatan haluta rakastella kokonaan ilman suojausta.”

-   “Haluan käyttää suojausta aina yhdynnässä ja lähtökohtaisesti myös suuseksissä.
    Suuseksisuojan käytöstä voin neuvotella tapauskohtaisesti.
    Käsiseksiä voin harrastaa ilman suojaa.
    Haluan kuitenkin etteivät toiset kosketa limakalvojani käsillään, jos niissä on toisten eritteitä.”

# Neuvoja lemmenleikkeihin

Kehotamme jokaista suhtautumaan itseensä ja seksuaalisuuteensa lempeällä uteliaisuudella.
Suosittelemme tutkimaan illan harjoituksissa esille nousseita teemoja rakastellessa.
Uuden omaksuminen vaatii usein kärsivällisyyttä, mutta on myös palkitsevaa.

Rakastelu ei ole suoritus, vaan pyhä kohtaaminen toisen kanssa.
Rakastelun kesyttömät villit syvyydet ja herkät väreet avautuvat koko laajuudessaan vasta, kun hylkäämme tavoitteemme ja oletuksemme siitä, mitä seksin tulee olla.
Lempiminen uuden ihmisen kanssa voi olla hyvin nautinnollista, jos molemmat kommunikoivat selkeästi tuntemuksistaan ja toiveistaan.
Päättäessämme rakastella toisen kanssa avaamme hänelle kehomme ja sydämemme ja sitoudumme pitämään huolta molempien omasta ja yhteisestä nautinnosta.

Kehotamme rakastelemaan hitaasti ja lempeästi.
Ensinnäkin hitaasti liikkuessa ja edetessä ehtii tuntea enemmän ja syvemmin kuin kiiruhtaessa kohti päämäärää.
Toiseksi on tärkeää huomioida se, että ilta on pitkä ja rajut leikit rasittavat ja vahingoittavat helposti limakalvoja.

Pidemmän päälle raju seksi aiheuttaa myös kehon tuntoherkkyyden heikkenemistä.
Hermostomme sopeutuu saamaansa stimulaatioon – joko herkistymällä, jos impulssit ovat hienovaraisia, tai turtumalla, jos impulssit ovat voimakkaita.

Kondomeja on syytä käyttää huolellisesti ja tarkasti.
Märän peniksen päälle vedetty tai liian suuri kondomi liukuu helposti pois yhdynnän aikana.
Kondomit eivät myöskään kestä rajua käsittelyä.

Älä käytä orgioissa (tai edes päivää ennen niitä) öljypohjaista liukastetta, sillä se haurastuttaa useimpia suojavälineitä.

Ejakuloiminen saattaa joillakin lopettaa illan leikit lyhyeen.
Ejakulaatiosta pidättäytyminen voi myös olla erittäin antoisa harjoitus.

# Yhteydenpito toisiin osallistujiin orgioiden jälkeen

Lempeissä orgioissa pyrimme kohtaamaan toiset mahdollisimman syvästi omina itseinämme.
Mielestämme rakasteleminen on erinomainen tapa tutustua uusiin ihmisiin, sillä se auttaa meitä vapautumaan sosiaalisista rooleistamme ja siten vähentää kitkaa tutustumisen tieltä.
Olisi siis valtavaa tuhlausta, jos emme haluaisi ihmisten tutustuvan toisiinsa Lempeissä orgioissa: ystävystyvän, rakastuvan ja alkavan pelastaa maailmaa yhdessä.

Lempeillä orgioilla on lämminhenkinen ja avosydäminen yhteisö, johon kaikki orgioissa mukana olleet ovat tervetulleita liittymään.
Meillä on Telegramissa keskusteluryyhmä, jossa puhutaan paljon muustakin kuin orgioista ja niiden järjestämisestä.

Osalle Lempeät orgiat ovat kuitenkin paikka, jossa voi rakastella ja jakaa läheisyyttä toisten kanssa ilman, että joutuu kokemaan velvollisuutta sitoutua tai vastata toisen toiveisiin yhteisen kohtaamisen päätyttyä.
Haluamme orgioiden olevan turvallinen ja velvollisuuksista vapaa tila myös heille.
Jos sydämesi mielisi pitää yhteyttä johonkuhun osallistujaan orgioiden jälkeen, toimi hyvin hienovaraisesti ja kohteliaasti, ja kysy asiaa mielitietyltäsi vasta hänen lähtiessään kotiin.
Jos tämä osoittautuu käytännössä vaikeaksi, voimme me järjestäjät toimia viestinviejinä, ja kertoa sinun pyynnöstäsi yhteystietosi kiinnostuksesi kohteelle orgioiden jälkeen.

# Kustannusten jakaminen

Orgioiden järjestämisestä syntyy paljon kuluja.
Järjestäminen on myös varsin aikaa vievää puuhaa.
Koska Rakastajien killalla ei ole varoja, järjestäjät maksavat kaikki kustannukset itse: ruoat, kondomit, liukuvoiteet, patjat, vuodevaatteet, omat matkakulunsa, sähköt, vedet ja niin edelleen.
Myös Rakastajien killalla on juoksevia kuluja, kuten kotisivujen ylläpito ja puhelinkulut.
Toivomme vierailta lahjoituksia kustannusten kattamiseksi sekä tulevan toiminnan tukemiseksi kunkin taloudellisen tilanteen mukaan.
Lahjoituksen voi tehdä orgioissa käteisellä.

# Avecin kanssa osallistuminen

Yhteisömme toivottaa uudet jäsenet lämpimästi tervetulleiksi.
Jos sinulla on rohkeita, avoimia, lempeitä, luotettavia ja välittäviä ystäviä, kutsu heidät mukaan!
Tutun ihmisen kanssa osallistuminen voi tuoda turvaa jännittävään tilanteeseen.

Osallistuaksesi yhdessä yhden tai useamman ystävän kanssa lähetä sähköpostitse saamasi kutsukirje heille ja varmista, että he ovat lukeneet sen oheismateriaaleineen.
Avecciesi tulee ilmoittautua orgioihin itse omilla sähköpostiosoitteillaan.
Me järjestäjät haluamme keskustella suoraan avecciesi kanssa ennen orgioita tutustuaksemme puolin ja toisin.

Voit myös osallistua sellaisten henkilöiden kanssa, joihin sinulla on jo seksuaalinen tai romanttinen suhde.
Lue kuitenkin artikkelimme [osallistumisesta aveccien kanssa][avec] ennen asiasta sopimista.

avec]: https://rakastajienkilta.fi/orgiat/avecit/

Ilmoittautumislomakkeella sinua pyydetään kertomaan meille avecciesi nimet.
Jos ilmoitat jonkun henkilön aveciksesi, sinut valitaan orgioihin vain yhdessä hänen kanssaan.
Jos avecciasi ei valita osallistujaksi, jäät sinäkin tällöin jonoon.

Huomaa, että jos joku aveceistasi ei ilmoita sinua vastavuoroisesti omaksi avecikseen, hän saattaa tulla valituksi orgioihin ilman sinua.
Tämä on tarkoituksenmukaista, sillä joskus yhdessä osallistuminen voi olla yhdelle kumppanuksista ehdoton vaatimus, mutta toiselle ei.

Jos aveccisi peruu oman osallistumisensa, saatamme valitettavasti joutua perumaan myös sinun osallistumisesi, mikäli emme muutoin pysty säilyttämään orgioiden sukuelintasapainoa.

# Ilmoittautuminen

Ilmoittaudu halukkaaksi osallistujaksi täyttämällä [ilmoittautumislomake[signup-form] viimeistään maanantaina 29.9.2025.
Valitsemme osallistujat viimeistä ilmoittautumispäivää seuraavana päivänä.
Tämänkin jälkeen on vielä mahdollista ilmoittautua, ja mukaan pääsee, jos tilaa on jäljellä.

[signup-form]: https://lentopusu.rakastajienkilta.fi/?event=2025-10-18&lang=fi

Osallistujavalinnan tehtyämme lähetämme muutaman päivän kuluessa sinulle vahvistusviestin siitä, että sinä ja aveccisi olette joko mahtuneet mukaan tai että olette jonossa.
Samalla kerromme paikan saaneille, missä osoitteessa orgiat järjestetään.

Jos ilmoittauduttuasi et jostakin syystä pääsekään osallistumaan orgioihin, peru ilmoittautumisesi välittömästi!
Silloin voimme ottaa mukaan jonkun toisen halukkaan.
Huomioithan, että peruutukset aiheuttavat meille paljon lisätyötä.
Siksi toivomme, että päätöksesi osallistua orgioihin on sitoutunut.
Jos olet utelias mutta epävarma, kerro siitä meille, niin voimme keskustella asiasta.

Kaikkien osallistujien tiedot tallennetaan Rakastajien killan osallistujarekisteriin.
Lue [rekisteriseloste][registry] ennen ilmoittautumista.

[registry]: https://rakastajienkilta.fi/vastuullisuus/tietosuoja/osallistujarekisteri/

Jotta ilmoittautumislomakkeen kautta meille ei lähetettäisi roskapostia, lomakkeelle on syötettävä taikasana, joka on “karpalo”.

# Järjestäjien yhteystiedot

Tavoitat meidät sähköpostitse osoitteesta syyslempiaiset@rakastajienkilta.fi.
Voit olla meihin yhteydessä myös puhelimitse, tekstiviestitse tai Telegramissa.
Puhelinnumeron löydät sähköpostitse saamastasi kutsuviestistä.
Vastaamme kaikkiin sinua askarruttaviin kysymyksiin erittäin mielellämme.

Halukkain terveisin\
Aura, Eeva, Hanna, Hilla, Milka, Panu, Purr, Sakari ja Visa
