---
title: Kutsu Lempeisiin orgioihin 3.-4.6.2023
hidden: true
url: kutsu/orgiat/2023-06-03/
order: 0
abstract: |
  Rakastajien kilta kutsuu sinut Lempeisiin orgioihin – rakkaudelliseen tietoisen seksuaalisen ilmaisun illanviettoon.
  Kokoonnumme yhteen kehittämään suhdetta itseemme sekä iloitsemaan ja nauttimaan omasta ja toistemme seksuaalisuudesta avoimessa, intiimissä, hyväksyvässä, kunnioittavassa ja turvallisessa ympäristössä.

  Tätä sivua täydentää sähköpostitse lähetetty kutsuviesti, josta löydät kaikki ne tiedot, joita emme halua julkaista internetissä.
  Jos et ole saanut tätä viestiä, pyydä sitä henkilöltä, jolta sait linkin tälle sivulle tai [ota yhteyttä][contact] [Rakastajien kiltaan][guild].

  [contact]: https://rakastajienkilta.fi/yhteystiedot/
  [guild]: https://rakastajienkilta.fi/
...

# Perusasioita Lempeistä orgioista

Tähän osioon olemme koonneet linkkejä artikkeleihin, jotka esittelevät [Lempeät orgiat][orgy] seikkaperäisesti.
Tutustuminen kannattaa aloittaa [Lempeiden orgioiden pääsivulta][orgy].
Jos olet kiinnostunut osallistumaan orgioihin, lue erityisen tarkkaan seuraavat artikkelimme:

- [Johdatus Lempeisiin orgioihin][overview]
- [Kenelle orgiat sopivat?][for-whom]
- [Lempeyden kulttuuri][culture]
- [Säännöt][rules]
- [Ehkäisy][protection]

[orgy]: https://rakastajienkilta.fi/orgiat/
[overview]: https://rakastajienkilta.fi/orgiat/johdanto/
[for-whom]: https://rakastajienkilta.fi/orgiat/kenelle/
[culture]: https://rakastajienkilta.fi/orgiat/kulttuuri/
[rules]: https://rakastajienkilta.fi/orgiat/säännöt/
[protection]: https://rakastajienkilta.fi/orgiat/ehkäisy/

Loppuosa tästä kutsusta on kirjoitettu olettaen, että olet lukenut ja sisäistänyt yllä olevien artikkelien sisällön.

# Orgioihin valmistautuminen

Aloita lukemalla tämä sivu sekä sähköpostitse saamasi kutsuviesti kahteen kertaan.
Jos jokin seikka jää sinulle epäselväksi tai vaille vastausta, ota yhteyttä järjestäjiin.

Pohdi valmiiksi, millaisia rajoja ja toiveita sinulla on seksuaaliseen kanssakäymiseen liittyen.
Tämä koskee myös ehkäisyperiaatteitasi.
Valmistaudu kertomaan muille rajoistasi ja toiveistasi.
Toiveesi ja rajasi voivat olla hyvin yleisiä tai yksityiskohtaisia oman halusi mukaan.
Pohdi myös sitä, miten huomioit rakastelukumppanisi orgioissa ja miten kommunikoit heidän kanssaan niin, että saat tietää heidän toiveistaan ja rajoistaan.

Harjoittele kieltäytymistä.
Monille ein sanominen on vaikeaa.
Kuvittele itsesi tilanteeseen, josta haluat vetäytyä pois, ja pohdi, miten sinun on helpoin kieltäytyä ehdotuksista, jotka eivät miellytä sinua.
Kuvittele myös tilanteita, joissa tulet itse torjutuksi.
Mieti, miten voit olla tukena itsellesi ja silti kiittää toista siitä, että hän on pitänyt huolta omista rajoistaan.

Tule paikalle puhtaana ja itsesi tuoksuisena.
Osa meistä on herkkiä hajusteille, joten älä käytä luonnonmukaisiakaan hajusteita.
Kannattaa ehdottomasti leikata kynnet ja pestä hampaat ennen orgioita.
Hyväksymme sinut itsesi näköisenä, joten sinun ei tarvitse ehostaa itseäsi tai lyhentää karvojasi meitä varten.
Pukeudu vaatteisiin, joista itse pidät.

Kuukautiset eivät ole meille mikään ongelma – tarjoamme pyyhkeen patjojen suojaksi.
Arvostamme hedelmällisyyttä ja kuukautiskiertoa syvästi, ja pidämme kunnianosoituksena sitä, että rohkenet tulla mukaan kiertosi herkän vaiheen aikana.

Voit tuoda mukanasi pyyhkeen suihkussa käymistä varten, erityiskondomeja, liukuvoidetta, suuseksisuojia tai jotakin muuta, mitä tahdot.

# Orgioiden ohjelma

Aloitamme Lempeät orgiat yhdessä.
Tule paikalle ajoissa!
Aloitettuamme emme enää päästä myöhästyneitä sisään ryhmädynamiikan ja turvallisen ilmapiirin ylläpitämiseksi.

Aluksi käymme esittelykierroksen, jossa jokainen voi kertoa:

- kuka on ja mitä kuuluu tänään,
- millaisia omat toiveet ja rajat ovat kosketuksen ja seksin suhteen,
- ehkäisykäytännöstään,
- seksitautitilanteestaan sekä
- milloin on viimeksi käynyt seksitautitesteissä, mitä näytteitä on otettu ja mitkä olivat tulokset.

Rajat voivat tietysti muuttua illan aikana ja olla erilaiset eri kumppanien kanssa.
Piirissä jokaisen on kuitenkin hyvä kertoa joitakin yleisiä periaatteitaan ja toiveitaan.

Piirin jälkeen teemme yhdessä ohjattuja harjoituksia.
Harjoitusten tarkoitus on tutustuttaa meitä toisiimme sekä avata meille uusia näkökulmia itseemme ja seksuaalisuuteemme.
Ne, kuten kaiken muunkin orgioissa, voi tehdä täysin omien rajojen mukaan.

Loppuillan ja yön leikimme vapaasti antautuen rakkaudelle ja kehoistamme nauttimiselle.
Kaikki seksuaalinen leikkiminen tapahtuu yhteisessä tilassa.

Jos kaipaat orgioissa omaa tilaa, voit ottaa sitä milloin tahdot.
Voit vaikkapa vetäytyä rakastelukasan reunalle ihastelemaan seksin lumoavaa kauneutta.
Vetäytymiseen on tarjolla myös erillinen huone, jos haluat viettää aikaa yksin esimerkiksi meditoiden.

Janoinen tai nälissään ei orgioissa tarvitse olla.
Tarjolla on teetä ja kevyttä syötävää koko illan ajan.
Ruokatarjoilu on eettisistä ja ekologisista syistä kokonaan vegaanista, ja pääosin luomutuotettua.
Halutessasi voit tuoda jotakin kevyttä ja vegaanista yhteiseen pöytään.

Illan aikana olemme me järjestäjät aina saatavilla, jos tahdot saada henkilökohtaista huomiota tai jos haluat puhua kanssamme jostakin.
Osallistumme harjoituksiin ja leikkeihin mahdollisuuksien mukaan.
Olemme kuitenkin valmiita irrottautumaan leikeistämme aina, kun kaipaat meiltä tukea.
Alkuillasta yksi meistä pysyttelee lempimiskasan ulkopuolella, jotta huomion pyytäminen on mahdollisimman helppoa.

Toivotamme jokaisen sydämellisesti tervetulleeksi jäämään yöksi.
Tarjoamme rauhallisen nukkumapaikan sitä kaipaaville.
Muut saavat nukkua siskonpedissä.
Aamulla on tarjolla aamupalaa sekä hellyyttä kaikille halukkaille.
Suosittelemme yöksi jäämistä, sillä aamulla ihmiset ovat jo tutumpia ja tunnelma entistäkin avoimempi.
Kotiin saa kuitenkin lähteä milloin vain siltä tuntuu.

Alun ohjattu ohjelma harjoituksineen kestää neljästä viiteen tuntia.
Aikaa orgioihin kannattaa varata vähintään yhdeksän tuntia, jos haluaa ehtiä leikkiä ilman kiirettä.

# Ehkäisystä huolehtiminen

Lempeissä orgioissa jokainen saa vapaasti määritellä omat ehkäisyperiaatteensa.
Pohdi ennen orgioita sitä, millaista suojausta haluat käyttää ja millaista vaadit muiden käyttävän kanssasi.
Mieti, vaikuttaako esimerkiksi mahdollisten kumppaniesi seksitautitesteissä käyminen siihen, millaiset rajasi ovat heidän kanssaan.

Valmistaudu kertomaan ehkäisykäytännöistäsi muille.
Tässä on kaksi esimerkkiä ehkäisyyn liittyvien rajojen asettamisesta:

-   “Yhdynnässä haluan kanssani käytettävän kondomia.
    Voin antaa ja ottaa vastaan suuseksiä ilman suojaa, mutta en halua spermaa tai verta limakalvoilleni.”

-   “Haluan käyttää suojausta yhdynnässä ja suuseksissä.
    Käsiseksiä voin harrastaa ilman suojaa.
    Haluan kuitenkin etteivät toiset kosketa livakalvojani käsillään, jos niissä on toisten eritteitä.”

Halutessasi voit ennen orgioita käydä seksitautitesteissä esimerkiksi terveyskeskuksessa tai sukupuolitautien poliklinikalla.
Valitettavasti monin paikoin seksitautitesteihin pääseminen on monimutkaista julkisessa terveydenhuollossa.
Saadaksesi haluamasi kokeet, sinun on lähes aina osattava pyytää yksittäisiä näytteitä nimeämällä ne.
Valmistaudu myös liioittelemaan seksielämäsi monimuotoisuutta ja ehkäisyperiaatteidesi löyhyyttä ja vastuuttomuutta, jotta saat haluamasi lähetteet.
Vaikka seksitautitesteihin pääsy on toisinaan vaivalloista, testeissä käymisestä tulee vastuullinen olo ja hyvä mieli!

Yleisimmät ja hyödyllisimmät testit ovat:

- HIV (verinäytteestä)
- Kuppa (verinäytteestä)
- Hepatiitit B ja C (verinäytteestä)
- Klamydia ja tippuri (virtsasta, nielusta ja peräsuolesta – kaikki kolme näytettä erikseen)

Lempeissä orgioissa on saatavilla kondomeja, vesipohjaista liukuvoidetta ja suojakäsineitä.
Käsineemme ovat lateksittomia, mutta kondomimme eivät.

Älä käytä orgioissa (tai edes päivää ennen niitä) öljypohjaista liukastetta, sillä se haurastuttaa useimpia suojausvälineitä.

# Neuvoja lemmenleikkeihin

Kehotamme jokaista suhtautumaan itseensä ja seksuaalisuuteensa lempeällä uteliaisuudella.
Suosittelemme tutkimaan illan harjoituksissa esille nousseita teemoja rakastellessa.
Uuden omaksuminen vaatii usein kärsivällisyyttä, mutta on myös palkitsevaa.

Rakastelu ei ole suoritus, vaan pyhä kohtaaminen toisen kanssa.
Rakastelun kesyttömät villit syvyydet ja herkät väreet avautuvat koko laajuudessaan vasta, kun hylkäämme tavoitteemme ja oletuksemme siitä, mitä seksin tulee olla.
Lempiminen uuden ihmisen kanssa voi olla hyvin nautinnollista, jos molemmat kommunikoivat selkeästi tuntemuksistaan ja toiveistaan.
Päättäessämme rakastella toisen kanssa avaamme hänelle kehomme ja sydämemme ja sitoudumme pitämään huolta molempien omasta ja yhteisestä nautinnosta.

Kehotamme rakastelemaan hitaasti ja lempeästi.
Ensinnäkin hitaasti liikkuessa ja edetessä ehtii tuntea enemmän ja syvemmin kuin kiiruhtaessa kohti päämäärää.
Toiseksi on tärkeää huomioida se, että ilta on pitkä ja rajut leikit rasittavat ja vahingoittavat helposti limakalvoja.

Pidemmän päälle raju seksi aiheuttaa myös kehon tuntoherkkyyden heikkenemistä.

Kondomeja on syytä käyttää huolellisesti ja tarkasti.
Märän peniksen päälle vedetty tai liian suuri kondomi liukuu helposti pois yhdynnän aikana.
Kondomit eivät myöskään kestä rajua käsittelyä.

Ejakuloiminen saattaa joillakin lopettaa illan leikit lyhyeen.
Ejakulaatiosta pidättäytyminen ainakin jonkin aikaa voi myös olla erittäin antoisa harjoitus.

Orgioissa pyrimme kohtaamaan toiset mahdollisimman syvästi.
Rakastuminen toiseen on hyvin luonnollista ja täysin sallittua.
Iltamme on kuitenkin ainutlaatuinen kohtaamisen hetki, eikä siellä syntynyt yhteys toisen ihmisen kanssa luultavasti jatku tämän illan jälkeen, elleivät molemmat sitä erikseen toivo.

# Kustannusten jakaminen

Orgioiden järjestämisestä syntyy paljon kuluja.
Järjestäminen on myös varsin aikaa vievää puuhaa.
Koska Rakastajien killalla ei ole varoja, järjestäjät maksavat kaikki kustannukset itse: ruoat, kondomit, liukuvoiteet, patjat, vuodevaatteet, omat matkakulunsa ja niin edelleen.
Myös Rakastajien killalla on juoksevia kuluja, kuten kotisivujen ylläpito ja puhelinkulut.
Toivomme vierailta lahjoituksia kustannusten kattamiseksi sekä tulevan toiminnan tukemiseksi kunkin taloudellisen tilanteen mukaan.
Lahjoituksen voi tehdä orgioissa käteisellä.

# Avecin kutsuminen

Yhteisömme toivottaa uudet jäsenet lämpimästi tervetulleiksi.
Jos sinulla on rohkeita, avoimia, lempeitä, luotettavia ja välittäviä ystäviä, kutsu heidät mukaan!

Sinun tulee kuitenkin luottaa täydellisesti heihin ja heidän kykyynsä ottaa vastuu omasta toiminnastaan.
Huomioi muita kutsuessasi myös se, miten helposti uskot muiden voivan luottaa heihin.
Kutsumalla ystävän otat samalla itse jonkin verran vastuuta hänestä ja hänen käyttäytymisestään.

Lähetä sähköpostitse saamasi kutsukirje ystävillesi, ja varmista, että he ovat lukeneet sen oheismateriaaleineen.
Me järjestäjät haluamme keskustella suoraan avecciesi kanssa ennen orgioita tutustuaksemme puolin ja toisin.

# Ilmoittautuminen

Kerro tulostasi meille järjestäjille sähköpostitse.
Osoitteen löydät sähköpostitse lähetetystä kutsuviestistä.
Samasta viestistä löydät tiedon siitä, mihin mennessä ilmoittautumiset tulee lähettää.
Valitsemme osallistujat viimeistä ilmoittautumispäivää seuraavana päivänä.
Tämänkin jälkeen on vielä mahdollista ilmoittautua, ja mukaan pääsee, jos tilaa on jäljellä.

Osallistujavalinnan tehtyämme lähetämme muutaman päivän kuluessa sinulle vahvistusviestin siitä, että sinä ja ystäväsi olette joko mahtuneet mukaan tai että olette jonossa.
Samalla kerromme paikan saaneille, missä osoitteessa orgiat järjestetään.

Kerro meille heti, jos et ilmoittautumisestasi huolimatta pääsekään osallistumaan.
Silloin voimme ottaa mukaan jonkun toisen halukkaan.
Huomioithan, että toisinaan peruutukset aiheuttavat meille paljon lisävaivaa.
Siksi toivomme, että päätöksesi osallistua orgioihin on sitoutunut.
Jos olet halukas mutta epävarma, kerro siitä meille, niin voimme keskustella asiasta.

Toivomme saavamme ilmoittautumisesi yhteydessä sinusta seuraavat tiedot:

- Kutsuma- ja sukunimi
: Pyydämme tätä avoimuuden hengessä – järjestämme orgiat avoimesti omilla nimillämme ja uskomme tämän luottamuksen olevan tärkeä osa orgioita.

- Puhelinnumero (valinnainen)
: Soitamme sinulle vain tiedottaaksemme äkillisistä muutoksista.

- Oletko jäämässä yöksi
: Varaamme nukkumapaikkoja ja aamupalatarpeita sen mukaan, kuinka moni on syömässä.

- Seksuaalinen suuntautuminen
:   Jos rakastelukumppanien sukuelinten lajilla on sinulle jotakin merkitystä, kerro siitä meille.
    Kerro myös, jos sinulla on tähän liittyen jokin prioriteettijärjestys.
    Käytämme tätä tietoa osallistujia valitessamme lisätäksemme sopivien leikkitovereiden löytymisen todennäköisyyttä.

- Omat sukuelimet
: (Naaraan/uroksen/muut)

- Allergiat (valinnainen)
: Tiedotamme vakavista allergioista muita osallistujia tarpeen mukaan.

- Syntymävuosi
: Käytämme tätä tietoa osallistujien ikäjakauman selvittämiseen ja siitä tiedottamiseen muille osallistujille.

- Avecciesi nimet
:   Jos kutsut avecin tai useita, kerro heidän nimensä (tietenkin heidän luvallaan).
    Toivomme aveccien lähettävän oman ilmoittautumisviestinsä itse.
    Tämä helpottaa suostumuksen saamista heidän tietojensa käsittelyyn.

- Epätoivotut henkilöt (valinnainen)
:   Voit kertoa meille niiden henkilöiden nimet, joiden kanssa et koe voivasi osallistua orgioihin ja joiden uskot voivan osallistua.
    Kerromme sinulle ilmoittautumisajan päätyttyä onko joku näistä henkilöistä ilmoittautunut mukaan, mutta emme tietenkään kerro kuka tai ketkä.
    Voit sitten perua oman osallistumisesi, jos niin tahdot.
    Tämä on toinen syy osallistujien nimien kysymiselle.
    Emme pidä muistissa mustalla listallasi olevien ihmisten nimiä edellisistä orgioista.

- Suostumus tietojesi käsittelyyn
:   Osa pyytämistämme tiedoista luokitellaan laissa arkaluontoisiksi.
    Jos et ole aiemmin osallistunut Rakastajien killan tapahtumiin, sinun tulee antaa ilmoittautuessasi suostumus sinua koskevan arkaluontoisen tiedon käsittelyyn ja tallentamiseen.
    (Katso alta tietoa osallistujarekisteristämme.)

- Muuta (valinnainen)
: Kerro myös muut seikat, joista toivot meidän olevan tietoisia.

Sinun ei tarvitse lähettää meille tietoja, jotka meillä jo on sinusta.

Kaikkien osallistujien tiedot tallennetaan Rakastajien killan [osallistujarekisteriin][registry].
Lue rekisteriseloste ennen ilmoittautumista.

[registry]: https://rakastajienkilta.fi/vastuullisuus/tietosuoja/osallistujarekisteri/
