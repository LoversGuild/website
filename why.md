---
title: Miksi?
order: 200
...

Vastaamme tällä sivulla tärkeään kysymykseen: miksi sitä seksiä oikein pitää harrastaa kaikkien nähden ja kaikkien kanssa?

**Sisällys**

[TOC]

## Koska seksi on ihanaa ja kaunista!

Seksi — rakkauden fyysinen ja seksuaalinen ilmaiseminen — on meille ihmisille ihmeellinen lahja. Se on lumoavan kaunista, joskus pelottavankin voimakasta. Emme halua hävetä tai kätkeä tuota lahjaa, vaan iloita siitä täydestä sydämestämme.

Jaettu ilo on paras ilo! Yhden kumppanin kanssa rakasteluun useimmilla on paljon mahdollisuuksia. Yhteistä rakastelua monen lempeän olennon kanssa sitä vastoin useimmilla on ani harvoin. Yhdessä rakasteleminen on ihanaa ja toisten rakastelu on liikuttavan kaunista katsottavaa. Me haluamme yhdistää ihmisiä; luoda rakkautta, hellyyttä, välittämistä, yhteisymmärrystä, kunnioitusta, turvaa ja lämpöä tähän maailmaan.

Monilla meistä on kaipuu tulla hyväksytyksi seksuaalisena olentona laajemminkin kuin omien kumppaneiden kanssa. Tämä halu on ihmisille hyvin luontainen.

## Koska orgioissa on turvallista harrastaa seksiä uusien ihmisten kanssa!

Orgioissa on jatkuvasti kymmenkunta silmäparia, jotka pitävät huolta siitä, että kaikki on hyvin. Orgioiden vieraat ovat erittäin hyvin perillä konsensuaalisuudesta, he tietävät mitä on turvallisempi seksi sekä hallitsevat rajojen kunnioittamisen taidon.

Baarista tai klubilta pokatusta kumppanista ei aina voi sanoa samaa. Tilanne ei myöskään parane sillä, että baarista lähdetään päihtyneenä tuntemattoman päihtyneen ihmisen kotiin.

## Koska rakastelu on maailmanparannusta!

Seksiä hävetään historiaalisista syistä — samoista syistä ajatellaan, että seksin kuuluu olla yksityisasia, ettei se saa näkyä, ja että ihmisellä saa olla kerrallaan vain yksi seksikumppani.

Me emme allekirjoita näitä ajatuksia. Nykyisin tiedämme, ettei ihmisten seksuaalisuus ole alunperin sopinut lainkaan näihin raameihin. Metsästäjäkeräilijät ovat jakaneet seksin keskenään siinä missä ruoan ja muut resurssitkin. Seksistä on tullut säänneltyä maanviljelykseen siirtymisen myötä, kun osa miehistä on alkanut pitää omaisuuden periytymistä omille jälkeläisilleen tärkeänä kysymyksenä. Sittemmin uskonnot ovat kantaneet oman kortensa (tai pikemminkin olkipaalinsa) tähän seksuaalisen häpeän kekoon.

Pidämme tästä häpeästä vapautumista tärkeänä sekä yksilöiden että koko yhteiskunnan kannalta.

Seksillä on ihmislajille evolutiivisesti katsottuna paljon merkitystä — enemmän kuin useimmille muille eläinlajeille. Ilmeisen lisääntymiseen liittyvän tarkoituksensa lisäksi seksillä on ihmisten yhteisöissä paljon lisääntymistä merkittävämpi sosiaalinen tehtävä: se yhdistää ihmisiä toisiinsa — edistää luottamuksen syntyä ja motivoi yhteistyöhön.

Ihmiset ovat sopeutuvaisia eläimiä, mutta jos yksi sosiaalisuutemme kivijaloista hävitetään, se vaikuttaa väistämättä meidän hyvinvointiimme. Miksi haluaisimme elää häveten kehojamme ja yhtä perustarpeistamme? Sukupuoleen perustuva syrjintä sekä seksuaalinen häirintä, hyväksikäyttö ja väkivalta juontuvat kaikki osaltaan seksuaalisuuden kieltämisestä.

Haluamme vapautua häpeästä, tukea rehellistä itseilmaisua, kehittää ihmisten rohkeutta, hyvää itsetuntoa ja itsevarmuutta. Haluamme parantaa meidän jokaisen suhdetta omaan kehoonsa.

Haluamme edistää seksuaalista avoimuutta. Vastustamme jyrkästi kaikkea seksuaalista väkivaltaa. Uskomme, etteivät seksuaalisesti tyytyväiset ihmiset, jotka tuntevat itsensä ja osaavat kommunikoida haluistaan, koe tarvetta vahingoittaa toisia seksuaalisesti.

## Koska seksi tuntuu hyvältä!

Erityisen hyvältä se tuntuu, kun sitä on kerrankin saanut riittävästi ja monen erilaisen rakastajan kanssa. Orgioiden jälkeistä kokonaisvaltaisen tyydytyksen ja kiitollisuuden tunnetta on vaikea sanallistaa. On kuin itse olisi joki, joka on juossut itsensä läkähdyksiin, ja yhtyy sitten mereen — sulautuu ykseyteen matkasta väsyneenä, mutta onnellisena.
